[
    {
        "text": "अध्यायः ०१\n\n\nबहुलाश्व उवाच - \n\nश्रुतं तव मुखाद्ब्रह्मन् मंगलं परमाद्‌भुतम् ॥ \n\nसुधाखंडात्परं मिष्टं खण्डं विश्वजितं परम् ॥१॥\n\nपरिपूर्णतमस्यापि श्रीकृष्णस्य महात्मनः ॥ \n\nषोडशस्त्रीसहस्राणां पुत्रा दशदशाभवन् ॥२॥\n\nतेषां पुत्राश्च पौत्राश्च बभूवुः कोटिशो मुने ॥ \n\nरजांसि भूमेर्गणयेन्न कविश्चेद्धरेः कुलम् ॥३॥\n\nरेवत्यां बलदेवस्य रामस्यापि महात्मनः ॥ \n\nपुत्रोदयः कथं नु स्यादेतन्मे ब्रूहि तत्वतः ॥४॥\n\nश्रीनारद उवाच - \n\nबाढमुक्तं भगवतः संकर्षणस्याच्युताग्रजस्य बलभद्रस्य \n\nरामस्य कामपालस्य कथां सर्वथा तवाग्रे कथयिष्यामि ॥५॥\n\nअथ कदाचित्प्राड्‌विपाको नाम मुनींद्रो \n\nयोगीन्द्रो दुर्योधनगुरुर्गजाह्वयं नाम पुरमाजगाम ॥६॥\n\nसुयोधनेन संपूजितः परमादरेण \n\nसोपचारेण महार्हसिंहासने स्थितोऽभूत् ॥७॥\n\nतं प्रदक्षिणीकृत्य प्रणिपत्य कृतांजलिः पुरः स्थितो \n\nमनःसन्देहं स्मृत्वा धार्तराष्ट्र इति होवाच ॥८॥\n\nसंकर्षणः साक्षाद्बलभद्रः किं कारणात्कस्माल्लोकात्केन \n\nप्रार्थितो भूलोकानाजगाम येनेदं पुरं तिर्यग्भूतमभवत्तस्य \n\nमम गुरोर्गदाशिक्षाकरस्याहो तत्रप्रभावं नितरां वदतात् ॥९॥\n\nप्राड्‌विपाक उवाच - \n\nयुवराज कुरूद्वह यदुवरस्य प्रभावं शृणु \n\nयच्छ्रवणे पापहानिः परं भूयात् ॥१०॥\n\nअस्मिन्द्वापरांते नृपव्याजदैत्यानीककोटिभि- \n\nर्भूरिभाराक्रान्ता भुर्गौर्भूत्वा स्वयंभुवं शरणं जगाम ॥११॥\n\nतदुपचारी सुरश्रेष्ठः सर्वसुरगणैः समृडो वैकुण्ठनाथं \n\nपुरस्कृत्य श्रीवामनवामपादांगुष्ठनखनिर्भिन्नोर्ध्वांड-\n\nकटाहविवरमार्गेण बर्हिर्निगत्य कोटिशोंडनिचयं \n\nब्रह्मद्रवे संप्रेक्षन् विरजातीरं प्राप्तवान् ॥१२॥\n\nअथाग्रेऽसंख्यकोटिमार्तंडज्योतिषां मण्डलमवेक्ष्य \n\nधाता नत्वा ध्यात्वा तत्रानंतं सहस्रवदनं \n\nसंकर्षणं गुणलक्षणलक्षितं देवैः सह ददर्श ॥१३॥\n\nतद्‌भोगकुण्डलीभूतोत्संगेवृन्दारण्यकालिंदीगोवर्धनाद्रि-\n\nकुञ्जनिकुञ्जलतातरुपुञ्जगोपालगोपीगोकुलसंकुलं \n\nललितं गोलोकं सर्वलोकनमस्कृतं समेत्य तत्र निजकुंजे \n\nनिजाज्ञां नीत्वांतःप्राप्य साक्षात्परिपूर्णतमं स्वयं \n\nश्रीकृष्णचंद्रमसंख्यब्रह्मांडपतिं श्रीराधापतिं श्यामलच्छविं \n\nपीतांबरवनमालावंशीधरं क्वणत्कनकनूपुरकिंकिणी-\n\nकटकांगदहारस्फुरत्कौस्तुभांगुलीयकैः सर्वतः \n\nपरिस्फुरत्कोटिबालमार्तंडमण्डलं किरीटकुण्डलमण्डित-\n\nगंडस्थलमलकालिभिर्विभ्राजमानमुखारविंदं नमस्कृत्य \n\nविधिः सर्वैः सर्वं भूभारवृत्तांतं कथयांबभूव ॥१४॥\n\nतेषां विज्ञप्तिं विज्ञाय भूमिभारहरणार्थं भगवान्स्वजनान् \n\nसर्वदेवान् यथातथमाज्ञां दत्वानन्तं सहस्रवदनमिति होवाच ॥१५॥\n\nअंग पुरा त्वमपि वसुदेवस्य देवक्यां भूत्वा रोहिण्युदरादाविर्भव \n\nपश्चाद्‍देवक्याः पुत्रतामहं प्राप्स्यामि ॥१६॥\n\n\n\n\n\n\n\nइति श्रीगर्गसंहितायां बलभद्रखण्डे दुर्योधनप्राड्‌विपाकसंवादे \n\nबलदेवावतारकारणं नाम प्रथमोऽध्यायः ॥१॥ \n\n हरिः ॐ तत्सत् श्रीकृष्णार्पणमस्तु ॥"
    }
]