[
    {
        "text": "अध्यायः १४\n\n\n श्रीनारद उवाच -\n\nऋषभाद्रिं ततो दृष्ट्वा श्रीरङ्गाख्यं हरेः सुतः ॥\n\nकामः कार्ष्णिः पुरीं कांचीं नदीं प्राचीं सरिद्वराम् ॥॥१॥\n\nकावेरीं च तदोत्तीर्य सह्याद्रिविषयं ययौ ॥\n\nयादवैः सहितः साक्षात्प्रद्युम्नो भगवान्हरिः ॥२॥\n\nशिबिरेषु समायान्तं मुक्तकेशं दिगंबरम् ॥\n\nअवधूतं प्रधावन्तं पुष्टांगं रजसाऽऽवृतम् ॥३॥\n\nबालास्तमनुधावन्तस्तलशब्दैरितस्ततः ॥\n\nकोलाहलं प्रकुर्वंतो हसंतो मैथिलेश्वर ॥४॥\n\nतं दृष्ट्वा चोद्धवं प्राह कर्ष्णिर्बुद्धिमतां वरः ॥५॥\n\nप्रद्युम्न उवाच -\n\nकोऽयं पुष्टवपुर्धावन्बालोन्मत्तपिशाचवत् ॥\n\nतिरस्कृतोऽपि हसति जनैरानन्दवान्महान् ॥६॥\n\nउद्धव उवाच -\n\nअयं परमहंसाख्योऽवधूतो वा हरेः कला ॥\n\nसदानंदमयः साक्षद्दत्तात्रेयो महामुनिः ॥७॥\n\nयस्य प्रसादात्परमां सिद्धिं प्रापुः परे नृपाः ॥\n\nसहस्रार्जुनमुख्या ये यदुकायाधवादयः ॥८॥\n\nश्रीनारद उवाच -\n\nइति श्रुत्वा शंबरारिर्नत्वा संपूज्य तं मुनिम् ॥\n\nसंस्थाप्य चासने दिव्ये पप्रच्छेदं यदूत्तमः ॥९॥\n\nप्रद्युम्न उवाच -\n\nभगवन्मे हृदिस्थं वै सन्देहं नाशय प्रभो ॥\n\nजगतो ब्रह्ममार्गांश्च हेत्वंतं ब्रूहि तत्वतः ॥१०॥\n\nदत्तात्रेय उवाच -\n\nदृश्यते न वसुर्यावत्तावदुल्काप्रयोजनम् ॥\n\nप्राप्ते वशे महानंदेऽथोल्कायाः किं प्रयोजनम् ॥११॥\n\nतावदास्ते जगत्साधो यावत्तत्वं न वेद्यते ॥\n\nपरस्मिन्ब्रह्मणि प्राप्ते जगतः किं प्रयोजनम् ॥१२॥\n\nआस्यबिंबो यथाऽऽदर्शे पश्यते न परं वपुः ॥\n\nप्रधानार्थे तथा जीवो ज्ञानेनासौ परात्परम् ॥१३॥\n\nयथा सूर्योदये सर्वं वस्तु नेत्रेण दृश्यते ॥\n\nतथा ज्ञानोदये ब्रह्मतत्वं जीवेन सर्वतः ॥१४॥\n\nश्रीनारद उवाच -\n\nइति श्रुत्वाथ तं नत्वा प्रद्युम्नो यादवेश्वरः ॥\n\nवैकुण्ठाद्रिं द्राविडेषु ययौ सेनासमन्वितः ॥१५॥\n\nसत्यवाग्धर्मतत्वज्ञो राजर्षिर्द्राविडेश्वरः ॥\n\nप्रद्युम्नं पूजयामास भक्त्या परमया युतः ॥१६॥\n\nश्रीशैलदर्शनं कृत्वा गिरिशालयमद्‌भुतम् ॥\n\nस्कंदं वीक्ष्य ततो राजन् ययौ पंपासरोवरे ॥१७॥\n\nगोदावरीं भीमरथीं गतः श्रीद्वारकेश्वरः ॥\n\nप्रदर्शयन्हरेस्तीर्थं महेंद्राद्रिं ततो ययौ ॥१८॥\n\nमहेन्द्राद्रिस्थितं रामं भार्गवं क्षत्रियांतकम् ॥\n\nनत्वा प्रदक्षिणीकृत्य तत्र तस्थौ हरेः सुतः ॥१९॥\n\nरामस्तस्याशिषं दत्वा यादवानां बलाय वै ॥\n\nचतुरंगाय राजेंद्र योगेनार्हणमाचरत् ॥२०॥\n\nभक्तसूपः प्रलेहश्च रुदिका दधिशाकजाः ॥\n\nशिखरिण्यवलेहश्च बलका चक्षुखेरिणी ॥२१॥\n\nत्रिकोणशर्करायुक्तो बटको मधुशीर्षकः ॥\n\nफेणिका चोपरिष्टश्च शतपत्र सछिद्रकः ॥२२॥\n\nचक्राभचिह्नकाश्चेत्थं सुधाकुण्डलिकाः स्मृताः ॥\n\nघृतपूरो वायुपूरस्तथा चन्द्रकला स्मृताः ॥२३॥\n\nदधिस्थलीश्च कर्पूरनाडीस्थं खण्डमंडलम् ॥\n\nगोधूमपरिखाश्चैव सुफलाढ्यास्तथैव च ॥२४॥\n\nदधिरूपो मोदकश्च शाकसौधान एव च ॥\n\nमंडकापायसं युक्तं दधि गोघृतमेव च ॥२५॥\n\nहैयंगवीनमंडूरी कुपिका पर्पटस्तथा ॥\n\nशक्तिका लसिका चैव सुवृत्संधाय एव ही ॥२६॥\n\nसुफलैश्च सितायुक्तैः फलानि विविधनी च ॥\n\nयथा मोहनभोगैश्च लवणं च तथैव च ॥२७॥\n\nकषायो मधुरस्तिक्तः कटुरम्लस्त्वनेकधा ॥\n\nषट्पंचाशत्तमश्चैव ह्येते भोगाः प्रकीर्तिताः ॥२८॥\n\nएतेषां भार्गवः शैलानकार्षीद्योगमास्थितः ॥\n\nसैन्ये संभोजिते तत्र हस्तन्यूना न तेऽभवन् ॥२९॥\n\nवैभवं भार्गवस्यापि दृष्ट्वा सर्वेऽतिविस्मिताः ॥\n\nप्रद्युम्नस्तं नमस्कृत्य यादवैः सहितस्तदा ॥३०॥\n\nसर्वेषां शृण्वतां राजन् पप्रच्छेदं हरेः सुतः ॥\n\nप्रद्युम्न उवाच -\n\nभगवन्भवता दत्तं सर्वेभ्यो भोजनं परम् ॥३१॥\n\nसमृद्धयः सिद्धयश्च त्वदंघ्रावास्थिताः प्रभो ॥\n\nसर्वेषां हरिभक्तानां प्रियो भक्तस्तु को हरेः ॥\n\nएतन्मे ब्रूहि विप्रेंद्र त्वं परावरवित्तमः ॥३२॥\n\nपरशुराम उवाच -\n\nत्वं प्रभो किं न जानासि लोकवत्पृच्छसेऽथ माम् ॥\n\nलोकसंग्रहमेवारात्कुर्वन् विचरसि क्षितौ ॥३३॥\n\nनिष्किंचनो हरिपदाब्जपरागलुब्धः\n\n     श्रीमत्कथाश्रवणकीर्तनतत्परो यः ॥\n\nतद्‌रूपसिंधुलहरीविनिमग्नचित्तः\n\n     श्रीकृष्णचंद्रदयितः कथितः स भक्तः ॥३४॥\n\nदांतो महानखिलजंगमवत्सलोऽयं\n\n     शांतस्तितिक्षुरतिकारुणिकः सुहृत्सत् ॥\n\nलोकं पुनाति निजपादरजोभिरारा-\n\n     च्छ्रीकृष्णचंद्रदयितः कथितः परेश ॥३५॥\n\nयः पारमेष्ठ्यमखिलं न महेंद्रधिष्ण्यं\n\n     नो सार्वभौममनिशं न रसाधिपत्यम् ॥\n\nनो योगसिद्धिमभितो न पुनर्भवं वा\n\n     वांछत्यलं परमपादरजः स भक्तः ॥३६॥\n\nनिष्किंचनाः स्वकृतकर्मफलैर्विरागा\n\n     यत्तत्पदं हरिजना मुनयो महांतः ॥\n\nभक्ता जुषंति हरिपादरजःप्रसक्ता\n\n     अन्ये विदंति न सुखं किल नैरपेक्ष्यम् ॥३७॥\n\nभक्तात्प्रियो न विदितः पुरुषोत्तमस्य\n\n     शंभुर्विधिर्न च रमा न च रौहिणेयः ॥\n\nभक्ताननुव्रजति भक्तनिबद्धचित्त-\n\n     चूडामणिः सकललोकजनस्य कृष्णः ॥३८॥\n\nगच्छन्निजं जनमनु प्रपुनाति लोका-\n\n     नावेदयन्हरिजने स्वरुचिं महात्मा ॥\n\nतस्मादतीव भजतां भगवान्मुकुंदो\n\n     मुक्तिं ददाति न कदापि सुभक्तियोगम् ॥३९॥\n\nश्रीनारद उवाच -\n\nइति श्रुत्वा यादवेंद्रो नत्वा श्रीभार्गवोत्तमम् ॥\n\nप्राच्यां दिशि ययौ राजन् गंगासागरसंगमम् ॥४०॥"
    }
]