[
    {
        "text": "अध्यायः ०९\n\n\n तत्रैकदा श्रीमथुरापुरे वरे\n\n     पुरोहितः सर्वयदूत्तमैः कृतः ।\n\nशूरेच्छया गर्ग इति प्रमाणिकः\n\n     समाययौ सुन्दरराजमन्दिरम् ॥ १ ॥\n\nहीराखचिद्धेमलसत्कपाटकं\n\n     द्विपेन्द्रकर्णाहतभृङ्गनादितम् ।\n\nइभस्रवन्निर्झरगण्डधारया\n\n     समावृतं मण्डपखण्डमण्डितम् ॥ २ ॥\n\nमहोद्‌भटैर्धीरजनैः सकञ्चुकै-\n\n     र्धनुर्धरैश्चर्म कृपाणपाणिभिः ।\n\nरथद्विपाश्वध्वजिनीबलादिभिः\n\n     सुरक्षितं मण्डलमण्डलीभिः ॥ ३ ॥\n\nददर्श गर्भो नृपदेवमाहुकं\n\n     श्वाफल्किना देवककंससेवितम् ।\n\nश्रीशक्रसिंहासन उन्नते परे\n\n     स्थितं वृतं छत्रवितानचामरैः ॥ ४ ॥\n\nदृष्ट्वा मुनिं तं सहसाऽऽसनाश्रया-\n\n     दुत्थाय राजा प्रणनाम यादवैः ।\n\nसंस्थाप्य सम्पूज्य सुभद्रपीठके\n\n     स्तुत्वा परिक्रम्य नतः स्थितोऽभवत् ॥ ५ ॥\n\nदत्त्वाऽऽशिषं गर्गमुनिर्नृपाय वै\n\n     पप्रच्छ सर्वं कुशलं नृपादिषु ।\n\nश्रीदेवकं प्राह महामना ऋषि-\n\n     र्महौजसं नीतिविदं यदूत्तमम् ॥ ६ ॥\n\nश्रीगर्ग उवाच -\n\nशौरीं विना भुवि नृपेषु वरस्तु नास्ति\n\n     चिन्त्यो मया बहुदिनैः किल यत्र तत्र ।\n\nतस्मान्नृदेव वसुदेववराय देहि\n\n     श्रीदेवकीं निजसुतां विधिनोद्‌वहस्व ॥ ७ ॥\n\nश्रीनारद उवाच -\n\nकृत्वा तदैव पुरि निश्चयनागवल्लीं\n\n     श्रीदेवकं सकलधर्मभृतां वरिष्ठः ।\n\nगर्गेच्छया तु वसुदेववराय पुत्रीं\n\n     कृत्वाथ मङ्गलमलं प्रददौ विवाहे ॥ ८ ॥\n\nकृतोद्‌वहः शौरिरतीव सुन्दरं\n\n     रथं प्रयाणे समलङ्कृतं हयैः ।\n\nसार्द्धं तया देवकराजकन्यया\n\n     समारुहत्कांचनरत्‍नशोभया ॥ ९ ॥\n\nस्वसुः प्रियं कर्तुमतीव कंसो\n\n     जग्राह रश्मींश्चलतां हयानाम् ।\n\nउवाह वाहांश्चतुरंगिणीभि-\n\n     र्वृतः कृपास्नेहपरोऽथ शौरौ ॥ १० ॥\n\nदासीसहस्रं त्वयुतं गजानां\n\n     सत्पारिबर्हं नियुतं हयानाम् ।\n\nलक्षं रथानां च गवां द्विलक्षं\n\n     प्रादाद्‌दुहित्रे नृप देवको वै ॥ ११ ॥\n\nभेरीमृदंगोद्धरगोमुखानां\n\n     धुन्धुर्यवीणानकवेणुकानाम् ।\n\nमहत्स्वनोऽभूच्चलतां यदुनां\n\n     प्रयाणकाले पथि मङ्गलं च ॥ १२ ॥\n\nआकाशवागाह तदैव कंसं\n\n     त्वामष्टमो हि प्रसवोऽञ्जसास्याः ।\n\nहन्ता न जानासि च यां रथस्थां\n\n     रश्मीन् गृहीत्वा वहसेऽबुधस्त्वम् ॥ १३ ॥\n\nकुसंगनिष्ठोऽतिखलो हि कंसो\n\n     हंतुं स्वसारं धिषणां चकार ।\n\nकचे गृहीत्वा शितखड्‍गपाणि-\n\n     र्गतत्रपो निर्दय उग्रकर्मा ॥ १४ ॥\n\nवादित्रकारा रहिता बभूवु-\n\n     रग्रे स्थिताः स्युश्चकिता हि पश्चात् ।\n\nसर्वेषु वा श्वेतमुखेषु सत्सु\n\n     शौरिस्तमाहाऽऽशु सतां वरिष्ठः ॥ १५ ॥\n\nश्रीवसुदेव उवाच -\n\nभोजेन्द्र भोजकुलकीर्तिकरस्त्वमेव\n\n     भौमादिमागधबकासुरवत्सबाणैः ।\n\nश्लाघ्या गुणास्तव युधि प्रतियोद्धुकामैः\n\n     स त्वं कथं तु भगिनीमसिनात्र हन्याः ॥ १६ ॥\n\nज्ञात्वा स्त्रियं किल बकीं प्रतियोद्धुकामां\n\n     युद्धं कृतं न भवता नृपनीतिवृत्त्या ।\n\nसा तु त्वयापि भगिनीव कृता प्रशांत्यै\n\n     साक्षादियं तु भगिनी किमु ते विचारात् ॥ १७ ॥\n\nउद्‌वाहपर्वणि गता च तवानुजा च\n\n     बाला सुतेव कृपणा शुभदा सदैषा ।\n\nयोग्योऽसि नात्र मथुराधिप हंतुमेनां\n\n     त्वं दीनदुःखहरणे कृतचित्तवृत्तिः ॥ १८ ॥\n\nश्रीनारद उवाच -\n\nनामन्यतेत्थं प्रतिबोधितोऽपि\n\n     कुसङ्गनिष्ठोऽतिखलो हि कंसः ।\n\nतदा हरेः कालगतिं विचार्य\n\n     शौरिः प्रपन्नं पुनराह कंसम् ॥ १९ ॥\n\nश्रीवसुदेव उवाच -\n\nनास्यास्तु ते देव भयं कदाचि-\n\n     द्यद्‌देववाण्या कथितं च तच्छृणु ।\n\nपुत्रान् ददामीति यतो भयं स्या-\n\n     न्मा ते व्यथाऽस्याः प्रसवप्रजातात् ॥ २० ॥\n\nश्रीनारद उवाच -\n\nश्रुत्वा स निश्चित्य वचोऽथ शौरेः\n\n     कंसः प्रशंस्याऽऽशु गृहं गतोऽभूत् ।\n\nशौरिस्तदा देवकराजपुत्र्या\n\n     भयावृतः सन् गृहमाजगाम ॥ २१ ॥"
    }
]