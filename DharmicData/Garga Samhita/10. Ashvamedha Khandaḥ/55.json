[
    {
        "text": "अध्यायः ५५\n\n\n\nअश्वमेधखण्डः - पंचपंचाशत्तमोऽध्यायः \n\n\n\nयज्ञार्थं गोमतीजलानयनं नारदद्वारा गोपीगणमध्ये \n\nकलहप्रवर्तनस्य चेष्टाः, भगवतः स्वरूपदर्शनम् - \n\n\n\n\n\nगर्ग उवाच - \n\nअथ वै मण्डपे रम्ये द्वारैरष्टभिरन्विते ॥ \n\n पतत्पताके कुण्डाढ्ये याज्ञिकैरष्टकैर्युते ॥१॥ \n\n पलाशजैर्बिल्वजैश्च तथा श्लेष्मातकैर्नृप ॥ \n\n वेदिकाभिस्तथा यूपैश्चषालैरपि भूषिते ॥२॥ \n\n स्रुक्चर्मकुशमुसलोलूखलाद्यैर्विशांपते ॥ \n\n अन्यैः संभृतसंभारैर्नानावस्तुभिरन्विते ॥३॥ \n\n उग्रसेनस्तु राजर्षिर्ऋषिर्भिर्वेदपारगैः ॥ \n\n यादवैश्चामरावत्यां रेजे शक्र इवामरैः ॥४॥ \n\n आहूताः कृष्णचन्द्रेण गोपा नन्दादयस्ततः ॥ \n\n वृषभानुवराद्यांश्च श्रीदामाद्याः समाययुः ॥५॥ \n\n यशोमती राधिका च ह्यन्याः सर्वा व्रजस्त्रियः ॥ \n\n द्वारकामाययुः प्रीताः शिबिकाभी रथैरपि ॥६॥ \n\n आहूतो धृतराष्ट्रस्तु कौरवैश्च सुतैर्युतः ॥ \n\n आजगाम कुशस्थल्यां नृपाश्चान्ये समागताः ॥७॥ \n\n युधिष्ठिरो भीमसेनश्चार्जुनो नकुलस्तथा ॥ \n\n सहदेवो वनादेते ह्याजग्मुर्भार्यया सह ॥८॥ \n\n श्रीकृष्णेन समाहूताः प्रेषयित्वा च नारदम् ॥ \n\n शक्रादयोऽष्टौ दिक्पाला वसवो रवयस्तथा ॥९॥ \n\n यज्ञे सनत्कुमाराद्या रुद्राश्चैकादशापि हि ॥ \n\n मरुद्‌गणाश्च वेताला गंधर्वाः किन्नरास्तथा ॥१०॥ \n\n विश्वेदेवाश्च साध्याश्च सर्वे विद्याधरास्तथा ॥ \n\n देवाश्च देवपत्‍न्यश्च गन्धर्व्योऽप्सरसस्तथा ॥११॥ \n\n आजग्मुर्द्वारकां राजन्कृष्णदर्शनकांक्षया ॥ \n\n कैलासश्च समाहूतः सर्वमंगलया शिवः ॥१२॥ \n\n सुतलाद्दैत्यवृन्दैश्च प्रह्लादो बलिरेव च ॥ \n\n विभीषणो भीषणश्च मयो बल्वल एव च ॥१३॥ \n\n जांबवान्दंष्ट्रिभिः सार्द्धं हनूमान्वानरैर्युतः ॥ \n\n पक्षिभिः पक्षिराट् तत्र तथा सर्पैश्च वासुकिः ॥१४॥ \n\n धेनुभिः सहिता राजन्धेनुरूपधरा धरा ॥ \n\n मेरुः शैलैर्हिमगिरिर्वटः साक्षाद्‌द्रुमैर्वृतः ॥१५॥ \n\n रत्‍नाकरा रत्‍नयुता नदीभिः स्वर्धुनी तथा ॥ \n\n तीर्थैः सर्वैश्च राजेंद्र तीर्थराजश्च पुष्करः ॥१६॥ \n\n एते सर्वे समाहूता आजग्मुर्मुदिताः क्रतौ ॥ \n\n ततः कृष्णेन चाहूता व्रजभूमिः समागता ॥१७॥ \n\n कृष्णयज्ञोत्सवं द्र्ष्टुं यमुना शमनस्वसा ॥ \n\n सर्वान्दृष्ट्वाऽऽगतान्प्रीतो वासयामास चाहुकः ॥१८॥ \n\n शिबिरेषु मंदिरेषु विमानेषु वनेषु च ॥ \n\n अथाचार्यः कृतो व्यासो बकदाल्भ्यो विधिर्मया ॥१९॥ \n\n ऋत्विजश्च कृता दिव्या ये वै पूर्वं निमंत्रिताः ॥ \n\n अथ यज्ञेऽनिरुद्धस्तु श्रीकृष्णस्येच्छया नृप ॥२०॥ \n\n विधेर्विधोश्च स्वस्यापि कृत्वा रूपत्रयं बभौ ॥ \n\n दृष्ट्वा लीलां कार्ष्णिजस्य देवाश्च यदवो नृपाः ॥२१॥ \n\n विस्मिताः कथयामासुः कर्णे कर्णे परस्परम् ॥ \n\n व्यासः प्रत्याह राजानं शृणु यादवसत्तम ॥२२॥ \n\n उपविष्टा नृपा विप्रा यथास्थाने विभागशः ॥ \n\n चतुष्षष्टिर्दम्पतीनां यांतु वै गोमतीतटे ॥२३॥ \n\n आहर्तुं सलिलं तस्या मयाऽऽदिष्टं यथोचितम् ॥ \n\n अदित्याः कश्यपश्चैव वसिष्ठोऽरुंधतीयुतः ॥२४॥ \n\n द्रोणाचार्यस्तु कृप्या च ह्यत्रिश्चैवानसूयया ॥ \n\n रुक्मिण्या कृष्णचन्द्रस्तु रेवत्या राम एव च ॥२५॥ \n\n मायावत्या च प्रद्युम्न उषया कार्ष्णिजस्तथा ॥ \n\n सुभद्रयार्जुनश्चैव सांबो लक्ष्मणया तथा ॥२६॥ \n\n तथा हेमांगदाद्याश्च यांतु वै स्वस्वभार्यया ॥ \n\n श्रीगर्ग उवाच - \n\nएवं ते व्यासवचनात्सपत्‍नीका द्विजा नृपाः ॥२७॥ \n\n आनेतुं गोमतीतोयं प्रययुर्बद्धपल्लवाः ॥ \n\n देवकीं रोहिणीं कुन्तीं गांधारीं च यशोमतीम् ॥२८॥ \n\n पुरस्कृत्य तु जग्राह कुंभो भैष्म्या युतो हरिः ॥ \n\n तथा रामस्तु रेवत्या सस्त्रीका येऽपि भूमिपाः ॥२९॥ \n\n सुवर्णरौप्यकलशैः सपुष्पैश्च सपल्लवैः ॥ \n\n रुक्मिण्या सहितं यांतं कृष्णं दृष्ट्वा समागमे ॥३०॥ \n\n नारदः कलहं कर्तुं सत्यभामागृहं ययौ ॥ \n\n दृष्ट्वा चैकां हरेर्भार्यां संपृष्टः स तयाब्रवीत् ॥३१॥ \n\n नारद उवाच - \n\nआदरं सदने नास्ति सत्राजितसुते तव ॥ \n\n गतः कृष्णस्तु रुक्मिण्या चाहर्तुं गोमतीजलम् ॥३२॥ \n\n बहुभिर्याचिता त्वं तु पारिजातकहारिणी ॥ \n\n कृष्णसंकल्पकरणी मणियुक्ता च मानिनी ॥३३॥ \n\n ईदृशीं त्वां वरारोहां गरुडोपरि गामिनीम् ॥ \n\n विहाय भैष्म्या श्रीकृष्णः शोभां द्रष्टुं जगाम ह ॥३४॥ \n\n यस्याः पुत्रश्च प्रद्युम्नो यस्याः पौत्रोऽनिरुद्धकः ॥ \n\n सा दर्शयति भो मातर्वार्तां मानं च गौरवम् ॥३५॥ \n\n गर्ग उवाच - \n\nइति श्रुत्वा प्राणनाथं रुक्मिण्या सहितं गतम् ॥३६॥ \n\n रुरोद दुःखिता राजन्सत्यभामा रुषान्विता ॥ \n\n तदैव कृष्णो भगवाञ्ज्ञात्वा नारदचेष्टितम् ॥३७॥ \n\n सत्यभामागृहं शीघ्रं रुपेणैकेन चागतम् ॥ \n\n गत्वा प्रत्याह वचनं सर्वज्ञाता रमेश्वरः ॥३८॥ \n\n न गतोऽहं समाजे वै रुक्मिण्या सहितः प्रिये ॥ \n\n आगतो भोजनं कर्तुं गतो रामश्च भार्यया ॥३९॥ \n\n इति तद्वाक्यमाकर्ण्य सत्यभामा मुदं गता ॥ \n\n भीतो नारद उत्थाय गेहं चान्यं जगाम ह ॥४०॥ \n\n गत्वा जांबवतीगेहं तस्याग्रे सर्वमब्रवीत् ॥ \n\n श्रुत्वा हसंती सा प्राह मृषा मा वद हे मुने ॥४१॥ \n\n करोति शयनं गेहे श्रीनाथो भोजनांतरे ॥ \n\n इति श्रुत्वा शंकितस्तु त्वरं निर्गत्य नारदः ॥४२॥ \n\n मित्रविंदागृहे गत्वा प्रत्युवाच विलोकयन् ॥ \n\n नारद उवाच - \n\nन गतासि नृपस्थानं मातर्गेहे स्थितासि किम् ॥४३॥ \n\n आहर्तुं गोमतीतोयं प्रयाति यत्र माधवः ॥ \n\n भैष्मीं सत्यां जांबवतीं सह नेष्यति तत्र वै ॥४४॥ \n\n मित्रविंदोवाच - \n\nकेशवस्य प्रियाः सर्वा गंतासौ यां विहाय च ॥ \n\n सा न जीवति कृष्णस्तु पौत्रं लालयति गृहे ॥४५॥ \n\n ततो मुनिः समुत्थाय सर्वाणि मंदिराणि च ॥ \n\n बभ्राम कृष्णभार्याणां सकृष्णानीत्यमन्यत ॥४६॥ \n\n पुनर्विचार्य देवर्षिर्गोपीनां मंदिराणि च ॥ \n\n प्रययौ कथितुं वार्तां राधिकायै च मानद ॥४७॥ \n\n तत्र दीव्यंतमक्षैश्च राधया नंदनन्दनम् ॥ \n\n गोपीभिः सहितं वीक्ष्य ऋषिर्गंतुं मनो दधे ॥४८॥ \n\n तदैव कृष्ण उत्थाय गृहीत्वा पाणिना मुनिम् ॥ \n\n तत्रैव स्थापयामास पूजयित्वा यथाविधि ॥४९॥ \n\n श्रीकृष्ण उवाच - \n\nकिं करिष्यसि विप्रेंद्र वृथा भ्रमसि मोहितः ॥ \n\n गेहे गेहे स्वपत्‍नीनां मया त्वं तु विलोकितः ॥५०॥ \n\n मया धृतानि रूपाणि त्वद्‌भयादृषिसत्तम ॥ \n\n नाहं दास्ये दमं तुभ्यं विप्रत्वात्प्रार्थयाम्यहम् ॥५१॥ \n\n सर्वेषां चैव देवोऽहं मम देवाश्च ब्राह्मणाः ॥ \n\n ये द्रुह्यन्ति द्विजान्मूढाः संति ते मम शत्रवः ॥५२॥ \n\n ये पूजयंति विप्रांश्च मम भावेन भूजनाः ॥ \n\n ते भुञ्जंति सुखं चात्र ह्यन्ते यास्यंति तत्पदम् ॥५३॥ \n\n मायया मम पुर्यां त्वं मोहितश्चापि मा खिदः ॥ \n\n सर्वे मुह्यंति देवर्षे ब्रह्मरुद्रादयः सुराः ॥५४॥ \n\n इति तद्वाक्यमाकर्ण्य संस्तुतः स महामुनिः ॥ \n\n आययौ मण्डपे तूष्णीं भूत्वा ऋत्विग्जनैर्वृते ॥५५॥ \n\n अथ ते गोमतीतीरं जग्मुः कृष्णादयो नृपाः ॥ \n\n रुक्मिण्याद्याः स्त्रियश्चैव वादित्रैर्विविधैरपि ॥५६॥ \n\n नारीणां चैव वृन्देन गायंतीनां् हरेर्यशः ॥ \n\n वलयानां नूपुराणां शब्दोऽभून्मधुरध्वनिः ॥५७॥ \n\n पूजयित्वा जलसुरान्व्यासः सार्द्धं मया मुनिः ॥ \n\n कलशं तोयसंयुक्तमनसूयाकरे ददौ ॥५८॥ \n\n ततश्च जगृहुः कुम्भान् रेवत्याद्याश्च योषितः ॥ \n\n नोत्थिताः कलशाः सर्वे कोमलैश्च करैरपि ॥५९॥ \n\n धारयंति कथं कुम्भं पुष्पभारेण पीडिताः ॥ \n\n ततश्च जहसू राज्ञो नृपाणां च परस्परम् ॥६०॥ \n\n कथं यामो यज्ञवाटमित्यूचुः कलशैर्विना ॥ \n\n रुक्मिण्याद्याः स्त्रियः सर्वास्ता ऊचुर्मनसा हरिम् ॥६१॥ \n\n हे श्रीकृष्ण जगन्नाथ भक्तकष्टविनाशन ॥ \n\n सबलस्त्वं चक्रधारी ह्यस्मान्पालय संकटे ॥६२॥ \n\n एवं ब्रुवंत्यो जगृहुः सकलान्भारवर्जितान् ॥ \n\n स्वे स्वे शिरसि संधाय संयुक्तैर्मणिमौक्तिकैः ॥६३॥ \n\n यज्ञवाटं समाजग्मुर्नार्य्यः शीघ्रं सभर्तृकाः ॥ \n\n यत्र भेर्यश्च शंखाद्या वाद्यंते पणवादयः ॥६४॥ \n\n आनीय गोमतीतोयं प्रापितास्तत्र ते नृप ॥ \n\n श्यामकर्णेन सहिता यत्र वै यादवेश्वरः ॥६५॥ \n\n\n\n\n\nइति श्रीगर्गसंहितायां हयमेधखण्डे \n\nगोमतीजलानयनं नाम पंचपंचाशत्तमोऽध्यायः ॥५५॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]