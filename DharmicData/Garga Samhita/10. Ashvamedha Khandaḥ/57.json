[
    {
        "text": "अध्यायः ५७\n\n\n\nअश्वमेधखण्डः - सप्तपंचाशत्तमोऽध्यायः \n\n\n\nयज्ञदक्षिणा प्रदानम् - \n\n\n\n\n\nगर्ग उवाच - \n\nततः कृष्णेन भीमेन प्रार्थयित्वा द्विजान्नृपान् ॥ \n\n भोजयामास यदुराड्‌भोजनैर्विविधैरपि ॥१॥ \n\n सच्छष्कुलीपायसतण्डुलाभैः संयावकापूपसुसूपकाद्यैः ॥ \n\n सत्फेणिकाद्यैस्तु निमन्त्र्य विप्रान्संभोजयामास विशेषमन्नम् ॥२॥ \n\n शिखरिणीघृतपूरसुशक्तिकाः सुपटिनीदधिपूपकलप्सिकाः ॥ \n\n सुवृतसुंदरचन्द्रसुहालिका बटकमोदकपर्पटकैरदात् ॥३॥ \n\n केचित्फलाशनास्तत्र शुष्कपर्णाशनास्तथा ॥ \n\n केचिज्जलाशना विप्राः केचिद्‌दूर्वारसाशनाः ॥४॥ \n\n केचिद्वाताशना राजञ्जन्मतश्च तपस्विनः ॥ \n\n भोजनानां च नामानि ते न जानंति विस्मिताः ॥५॥ \n\n भक्तं च मेनिरे केचिन्मालत्याः कुसुमानि च ॥ \n\n मोदकाँश्च द्विजाः केचिदुदुंबरफलानि च ॥६॥ \n\n पायसं फेणिकां दृष्ट्वा चन्द्रबिंबं च मेनिरे ॥ \n\n पर्पटान्फेणिका दृष्ट्वा पत्राणि किंशुकस्य वै ॥७॥ \n\n मेनिरेऽर्कफलानीति दृष्ट्वा च मधुशीर्षकान् ॥ \n\n प्रलेहिकां लप्सिकां च ऋषयश्चंदनद्रवम् ॥८॥ \n\n दृष्ट्वा ते मिष्टचूर्णं वै बालुकां मुनिसत्तमाः ॥ \n\n इति मत्वा द्विजाः सर्वे बुभुजुर्भोजनानि च ॥९॥ \n\n केचित्पिबंति दुग्धं तु केचिद्‌द्राक्षारसं तथा ॥ \n\n केचिदाम्ररसं विप्राः प्रहसंति लुठंति वै ॥१०॥ \n\n ततः कृष्णस्तु भगवान्भीमेन प्रहसन्मुदा ॥ \n\n चकार हास्यं विप्राणां संस्थितानां तपस्विनाम् ॥११॥ \n\n भोजनानां च नामानि मुनयो वदत त्वरम् ॥ \n\n तान्प्रयच्छामि युष्मभ्यं भीमेन सहितोऽप्यहम् ॥१२॥ \n\n श्रीकृष्णभीमयोर्वाक्यं निशम्य मुनिसत्तमाः ॥ \n\n न किंचिदूचुर्मुदिताः प्रपश्यन्तः परस्परम् ॥१३॥ \n\n तैलंगकर्णाटकगुर्ज्जराद्या- \n\n     नन्यान्द्विजान्गौडसनाढ्यकादीन् ॥ \n\n संपूज्य हेमांबररत्‍नवृन्दै- \n\n     र्नृपेश्वरो विप्रवरान्ननाम ह ॥१४॥ \n\n एकलक्षं हयानां च गजानां च सहस्रकम् ॥ \n\n द्विसहस्रं रथानां च गवां लक्षं विधानतः ॥१५॥ \n\n शतभारं सुवर्णानामीदृशीं दक्षिणां नृप ॥ \n\n उग्रसेनस्तु यज्ञांते पूर्वं मह्यं ददौ किल ॥१६॥ \n\n मदर्द्धं बकदाल्भ्याय ददौ व्यासाय वै तथा ॥ \n\n तुरगाणां सहस्रं च गजानां शतमेव च ॥१७॥ \n\n द्विशतं स्यंदनानां च धेनूनां च सहस्रकम् ॥ \n\n विंशद्‌भारं सुवर्णानामीदृशं दक्षिणां पुनः ॥१८॥ \n\n निमंत्रितेभ्यो विप्रेभ्य उग्रसेनो ददौ मुदा ॥ \n\n गजमेकं रथं गां च स्वर्णभारं च घोटकम् ॥१९॥ \n\n द्विभारं रजतं चैव यादवेंद्रः प्रहर्षितः ॥ \n\n ईदृशीं दक्षिणां राजन्ब्राह्मणे ब्राह्मणे ददौ ॥२०॥ \n\n महाध्वरे कृष्णपुरी तदा बभौ \n\n     महीतले खे ह्यमरावती यथा ॥ \n\n तदाऽऽगता मागधसूतकादयो \n\n     वन्दीजना गायकवारयोषितः ॥२१॥ \n\n तदा नृपद्वारि महोत्सवोऽभू-\n\n     न्मृदंगवीणामुरयष्टिवेणुभिः ॥ \n\n सुतालशंखानकदुंदुभिस्वनैः \n\n     संगीतनृत्त्यादिकवाद्यगीतकैः ॥२२॥ \n\n जगुः सुकण्ठैर्ननृतुः सुतालैः \n\n     संगीतगीताक्षरसामगीतैः ॥ \n\n कौसुंभवस्त्राणि विचालयन्त्यः \n\n     संगीतनृत्येन परिस्फुरंत्यः ॥२३॥ \n\n वन्दीजना मागधगायकाश्च \n\n     ये चागतास्तेभ्य उपागतेभ्यः ॥ \n\n प्रादाद्धिरण्यं बहुरत्‍नवृन्दं \n\n     तथाऽऽगता ह्यप्सरसश्च ताभ्यः ॥२४॥ \n\n सूतेभ्यो मागधेभ्यश्च सर्वेभ्यो बहुलं धनम् ॥ \n\n ववर्ष घनवद्राजा हयमेधप्रहर्षितः ॥२५॥ \n\n तत्पश्चाद्यादवेंद्रस्तु ह्युग्रसेनो महीश्वरः ॥ \n\n नियुतं तुरगाणां च सहस्रं हस्तिनां तथा ॥२६॥ \n\n शिबिकानां शतं चैव कुण्डले कटकानि च ॥ त \n\n त्रिंशद्‌भारं सुवर्णानां भूपे भूपे ददौ मुदा ॥२७॥ \n\n द्विगुणेन यदून्सर्वान्नंदादींश्चैव भूपतिः ॥ \n\n यशोदाद्याश्च गोप्यश्च देवक्याद्या यदुस्त्रियः ॥२८॥ \n\n रुक्मिण्याद्या राधिकाद्याः पट्टराज्ञो हरेरपि ॥ \n\n दिव्यांबरैरलंकारै राज्ञा सर्वाश्च तोषिताः ॥२९॥ \n\n पुनर्ददौ च गर्गाय राजा ग्रामशतं मुदा ॥ \n\n स सर्गो ब्राह्मणेभ्यश्च प्रददौ हि क्रमादृषिः ॥३०॥ \n\n ततः संपूजयामास कृष्णं संकर्षणान्वितम् ॥ \n\n वस्त्रालंकारतिलकैः स्रग्भिर्नीराजनादिभिः ॥३१॥ \n\n उवाच कृष्णः प्रहसन्मह्यं राजन्महाध्वरे ॥ \n\n समर्थेन त्वया ह्यत्र न दत्तं किंचिदेव हि ॥३२॥ \n\n इति श्रुत्वा नृपः प्राह रामेण सह माधवः ॥ \n\n यथोक्तां दक्षिणां शीघ्रं गृहाण जगदीश्वर ॥३३॥ \n\n इत्युक्त्वा प्रददौ राजा हर्षितः प्रेमविह्वलः ॥ \n\n फलं सर्वं कृष्णकरे राजसूयाश्वमेधयोः ॥३४॥ \n\n तदा जयजयारावो द्वारकायां बभूव ह ॥ \n\n सद्यः सुराश्च संतुष्टाः पुष्पवर्षं प्रचक्रिरे ॥३५॥ \n\n सर्वाश्च देवतास्तुष्टाः प्राप्तभागा दिवंगताः ॥ \n\n रक्षोदैत्या दंष्ट्रिणश्च खगा मर्का बिलेशयाः ॥३६॥ \n\n शैला गावो वृक्षसंघा नद्यस्तीर्थानि सिन्धवः ॥ \n\n संतुष्टाः प्राप्तभागा ये सर्वे स्वं स्वं गृहं गताः ॥३७॥ \n\n पूजिता दानमानाभ्यां राजानो ये समागताः ॥ \n\n जग्मुः स्वं स्वं गृहं सैन्यैः कंपयन्तो महीतलम् ॥३८॥ \n\n सर्वे गोपाश्च नन्दाद्या यशोदाद्या व्रजस्त्रियः ॥ \n\n कृष्णेन पूजिता राजन्विरहार्ता व्रजं ययुः ॥३९॥ \n\n एवं राजा यादवेंद्रो मनोरथमहार्णवम् ॥ \n\n दुस्तरं च समुत्तीर्य हरीणाऽऽसीद्‌गतव्यथः ॥४०॥ \n\n\n\n\n\nइति श्रीगर्गसंहितायां हयमेधखण्डे \n\nविश्वभोज्यदक्षिणावर्णनं नाम सप्तपंचाशत्तमोऽध्यायः ॥५७॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]