[
    {
        "text": "अध्यायः ३३\n\n\n श्रीनारद उवाच -\n\nहृष्टं निपतितं श्रुत्वा शकुनिः क्रोधमुर्छितः ॥\n\nभ्रातॄन्संप्रेषयामास देवानां भयकारकान् ॥१॥\n\nभूतसंतापनो नाम गजमारुह्य निर्गतः ॥\n\nवृकः खरं समारुह्य कालनाभोऽथ सूकरम् ॥२॥\n\nमहानाभो मत्तपुष्टं हरिश्मश्रुस्तिमिंगिलम् ॥\n\nवैजयंतं रथं जैत्रं मयदैत्यविनिर्मितम् ॥३॥\n\nपंचयोजनविस्तीर्णं सहस्राश्वनियोजितम् ॥\n\nमायामयं कामगं च पताकाशतसंवृतम् ॥४॥\n\nसहस्रकलशाढ्यं च मुक्तादामविलंबितम् ॥\n\nरत्‍नभूषणभूषाढ्यं शतचंद्रसमोज्ज्वलम् ॥५॥\n\nसहस्रचक्रसंयुक्तम् घंटाकारविभूषणम् ॥\n\nआरुह्य शकुनिः पश्चाद्योद्‍धुकामो विनिर्ययौ ॥६॥\n\nअक्षौहिणीभिर्द्वादशभिर्दैत्यानां मैथिलेश्वर ॥\n\nधनुःस्वनैर्वीरशब्दैरश्वहेषारथस्वनैः ॥७॥\n\nचीत्कारैर्हस्तिनामाशामण्डलं तु जगर्ज ह ॥\n\nदैत्यसेनाप्रयाणेन चकंपे मण्डलं भुवः ॥८॥\n\nनिपेतुर्गिरयोऽनेका विचेलुः सिंधवो नृप ॥\n\nनिपातितार्गला देवैर्बभूवाश्वमरावती ॥९॥\n\nतत्सैन्यं भीषणं दृष्ट्वा प्रद्युम्नो धन्विनां वरः ॥\n\nबली धैर्यधरः कार्ष्णिः प्राहेदं यदुपुंगवान् ॥१०॥\n\nप्रद्युम्न उवाच -\n\nइदं शरिरं भुवि पांचभौतिकं\n\n     फेनोपमं कर्मगुणादिनिर्मितम् ॥\n\nगतागतं कालवशं कदापि\n\n     बुधा न शोचंति यथार्भकैः कृतम् ॥११॥\n\nगच्छंति चोर्ध्वं किल सात्विका जना\n\n     मध्ये च तिष्ठंति हि राजसा नराः ॥\n\nअधः प्रगच्छंति हि तामसाः परे\n\n     मुहुर्मुहुस्ते विचरंति कर्मभिः ॥१२॥\n\nबिभेत्ययं वा किल सर्वतो यथा\n\n     नेत्रभ्रमेणाचलतीव भूर्वृथा ॥\n\nतथा च सर्वं मनसा कृतं जग-\n\n     त्काचेऽर्भकं ह्यभर्क आवृतो यथा ॥१३॥\n\nयथा सुखं मंडलवर्तिनां चलं\n\n     तथास्ति पातालनिवासिनामपि ॥\n\nतथामराणां क्रतुभिः कृतं स्मरे-\n\n     त्सर्वं त्यजेत्ततृणवत्परो जनाः ॥१४॥\n\nऋतोर्गुणा देहगुणाः स्वभावा\n\n     अहर्दिनं यांति यथा तथा जनः ॥\n\nदृश्यं च यद्यन्न हि किंचिदस्ति\n\n     यथा व्रजे गच्छति पांथसंगमम् ॥१५॥\n\nदृष्टं यथा वस्तु यदोल्कया तथा\n\n     परे गते किं ह्युभयप्रयोजनम् ॥\n\nविधाय मार्गं विचरेच्छिवस्य\n\n     पश्यन्हि सर्वत्र हरिं परेश्वरम् ॥१६॥\n\nयथेंदुरेको जलपात्रवृन्दगो\n\n     यथाग्निरेको विदितः समिच्चये ॥\n\nतथा परात्मा भगवाननेकव-\n\n     त्सोऽन्तर्बहिः स्यात्सुकृतेषु देहिषु ॥१७॥\n\nयो ज्ञाननिष्ठोऽतिविरागमाश्रितः\n\n     श्रीकृष्णभक्तस्त्वनपेक्षकोऽपि यः ॥\n\nतपोवनं वापि गृहं गृहं वनं\n\n     स्पृशंति तं ते त्रिगुणा न सर्वतः ॥१८॥\n\nततो यतिस्त्वध्यगमत्परात्परं\n\n     सुखी सदाऽऽनन्दमयस्तु बालवत् ॥\n\nदेहेन पश्यत्युत सर्वकारणं\n\n     धृतं च वासो मदिरामदांधवत् ॥१९॥\n\nसूर्योदये सर्वतमो विलियते\n\n     प्रदृश्यते वस्तु गृहे यथा जनैः ॥\n\nज्ञानोदयेऽज्ञानतमः प्रलीयते\n\n     संभ्राजते ब्रह्म परं तनौ तथा ॥२०॥\n\nयथेन्द्रियाणां च पृथक् च वर्त्मभि-\n\n     र्नोन्नीयतेऽर्थस्त्रिगुणाश्रयः परः ॥\n\nएकं ह्यनंतस्य परस्य धाम त-\n\n     त्तथा मुनीनां किल शास्त्रवर्त्मिभिः ॥२१॥\n\nपरं पदं केऽपि वदन्ति वैष्णवं\n\n     के वापि वैकुण्ठपरं परेशम् ॥\n\nशांतिं च यत्केऽपि तमःपरं बृह-\n\n     त्कैवल्यमेके प्रवदन्ति धामके ॥२२॥\n\nयदक्षरं केऽपि दिशं वदंति के\n\n     गोलोकमाद्यं प्रवदन्त्यथापरे ॥\n\nकेचिन्निकुञ्जं निजलीलयाऽऽवृतं\n\n     प्राप्नोति कृष्णस्य पदं च तन्मुनिः ॥२३॥\n\nश्रीनारद उवाच -\n\nइति कार्ष्णेर्वचः श्रुत्वा सर्वे यादवपुंगवाः ॥\n\nशस्त्राणि जगृहुर्हृष्टा तज्ज्ञाने धैर्यवर्द्धने ॥२४॥\n\nबभूव तुमुलं युद्धं दैत्यानां यदुभिः सह ॥\n\nसीतागंगातटे चाब्धौ रक्षसां कपिभिर्यथा ॥२५॥\n\nरथिनो रथिभिस्तत्र पत्तिभिः पत्तयो नृप ॥\n\nअश्ववाहैरश्ववाहा युयुधुश्च गजा गजैः ॥२६॥\n\nकेचित्करींद्रा उन्मत्ता महामात्यैः प्रणोदिताः ॥\n\nगिरीन्द्रा इव दृश्यन्ते मुक्तानां मेघडंबरैः ॥२७॥\n\nशुण्डादण्डैश्च फूत्कारैः सचीत्कारैः सशृङ्खलैः ॥\n\nपातयंतो रथानश्वान् वीरान् राजन् रणांगणे ॥२८॥\n\nशुण्डादण्डैः संगृहीत्वा रथान्साश्वान्ससारथीन् ॥\n\nनिपात्य भूमावुत्थाप्य चिक्षिपुश्चांबरे बलात् ॥२९॥\n\nकांश्चिन्ममर्दुः पादाभ्यां संविदार्य करैर्दृढैः ॥\n\nसक्षताश्च गजा राजन्प्रधावन्तो रणांगणे ॥३०॥\n\nसपक्षतुरगा राजन्नश्ववाहप्रणोदिताः ॥\n\nउल्लङ्घयन्तोऽथ रथान् गजकुम्भांतरे गताः ॥३१॥\n\nकेचिदश्वैर्महावीराः शक्तिहस्ता मदोत्कटाः ॥\n\nजघ्नुर्गजस्थान्नृपतीन्मृगेंद्रा इव यूथपान् ॥३२॥\n\nअश्वारूढाः केऽपि सेनां संविदार्य विनिर्गताः ॥\n\nखड्गवेगैः पद्मवनं लीलाभिर्वायवो यथा ॥३३॥\n\nकेचित्परस्परं साश्वैरुत्पतन्तो रणांगणे ॥\n\nखड्गैर्जघ्नुर्यथा क्रव्ये चंचुभिः पक्षिणोऽम्बरे ॥३४॥\n\nकेचित्खड्गैः परशुभिः केचिच्चक्रैः पदातयः ॥\n\nचिच्छिदुर्निशितैर्भल्लैर्फलानीव शिरांसि च ॥३५॥\n\nसंग्रामजिद्‍बृहत्सेनः शूरः प्रहरणो विजित् ॥\n\nजयः सुभद्रो वामश्च सत्यकोऽश्वयुरेव हि ॥३६॥\n\nभद्रायाश्च सुता ह्येते श्रीकृष्णस्यौरसाः शुभाः ॥\n\nसर्वेषामग्रतः प्राप्ता युयुधुर्दैत्यपुंगवैः ॥३७॥\n\nभूतसंतापनो नाम गजारूढो महासुरः ॥\n\nयदुसैन्ये महाराज चक्रे नाराचदुर्दिनम् ॥३८॥\n\nबाणांधकारे च कृते भूतसंतापनेन वै ॥\n\nसंग्रामजित्तदा प्राप्तः श्रीकृष्णस्य सुतो बली ॥३९॥\n\nविव्याध बाणशतकैर्भूतसंतापनो बली ॥\n\nप्रलयार्णवसंघोष-भीमसंघट्टनादिनीम् ॥४०॥\n\nधनुर्ज्यां तस्य चिच्छेद भूतसंतापनो बली ॥\n\nसंग्रामजिद्धनुश्चान्यद्‌-गृहीत्वा स्वं तडित्प्रभम् ॥४१॥\n\nसज्जं कृत्वा विधानेन शतं बाणान्समादधे ॥\n\nते बाणास्तद्धनुर्ज्यां च कवचं लोहनिर्मितम् ॥४२॥\n\nभित्वा छित्वा तनुं तस्य गजं भित्वावनिं गताः ॥\n\nबाणप्रहारव्यथितः किंचिद्व्याकुलमानसः ॥४३॥\n\nगजं स्वं नोदयामास भूतसन्तापनो बली ॥\n\nकालांतकसमं नागं दृष्ट्वा संग्रामजिद्‌बली ॥४४॥\n\nगृहीत्वा स्वमसिं दिव्यं संजघान रणांगणे ॥\n\nतस्य खड्गप्रहारेण शूण्डादण्डो द्विधाभवत् ॥४५॥\n\nचीत्कारमुत्कटं कुर्वन् मदं संस्रावयन्कटात् ॥\n\nभूतसंतापनं त्यक्त्वा भुवनं कंपयन् गजः ॥४६॥\n\nनिपातयन्महावीरान्घंटानादैर्नदन्मुहुः ॥\n\nन बलात्स्तंभितो दैत्यैः पुरीं चंद्रावतीं ययौ ॥४७॥\n\nकोलाहलो महानासीद्‍व्रजन्नेवं गजे च्युते ॥\n\nभूतसंतापनश्चक्रं श्रीकृष्णस्य सुताय वै ॥४८॥\n\nचिक्षेप निशितं शीघ्रं ग्रीष्ममार्तंडवत्स्फुरत् ॥\n\nतदागतं भ्रमद्‍दृष्ट्वा चक्रं भद्रात्मजो बली ॥४९॥\n\nस्वचक्रेण महाराज लीलया शतधाच्छिनत् ॥\n\nजठरस्य गिरेः शृङ्गं समुत्पाट्य महासुरः ॥५०॥\n\nचिक्षेप कृष्णपुत्राय नादयन् व्योममंडलम् ॥\n\nसंग्रामजिच्च तच्छृङ्गं गृहीत्वा भुजयोर्बलात् ॥५१॥\n\nतताड तेन राजेंद्र भूतसन्तापनं रणे ॥\n\nभूतसन्तापनो दैत्यः संपूर्णं जठरं गिरिम् ॥५२॥\n\nगृहीत्वा संगरे तस्थावुद्‌भटो दैत्यपुंगवः ॥\n\nअनेन घातयिष्यामि त्वां रणे प्रवदन्मुखात् ॥५३॥\n\nदेवकूटं समुत्पाट्य गिरिं च श्रीहरेः सुतः ॥\n\nअनेन घातयिष्यामि त्वां रणे प्रवदन्मुखात् ॥५४॥\n\nतस्थौ तत्सम्मुखे राजंस्तदद्‌भुतमिवामवत् ॥\n\nक्षिपन्तं पर्वतं दैत्यं भूतसन्तापनं नृप ॥५५॥\n\nतताड गिरिणा स्वेन रणे संग्रामजिद्‌बली ॥\n\nजठरो देवकूटश्च द्वौ गिरी दैत्यमस्तके ॥५६॥\n\nपतितौ भूरिभाराढ्यौ वज्रसंघर्षनादिनौ ॥५७॥\n\nभूतसन्तापनस्ताभ्यां पतितः पञ्चतां गतः ॥\n\nतज्ज्योतिः संग्रामजिति लीनं जातं विदेहराट् ॥ ५८॥\n\nश्रीसंग्रामजितः सैन्ये नेदुर्दुंदुभयस्तदा ॥\n\nभद्रात्मजोपरी सुराः पुष्पवर्षं प्रचक्रिरे ॥५९॥"
    }
]