[
    {
        "text": "अध्यायः ४६\n\n\nगर्ग उवाच - \n\nकृष्णं समागतं दृष्ट्वा ताः समुत्थाय हर्षिताः ॥ \n\n चक्रुर्जयजयारावं गोप्यो दुःखं विसृज्य च ॥१॥ \n\n दृष्ट्वा संमूर्च्छितां राधां गोपिभिः प्रार्थितो हरिः ॥ \n\n चैतन्यार्थे व्रजे तत्र चकार मुरलीरवम् ॥२॥ \n\n नोत्थितां राधिकां दृष्ट्वा श्रीराधावल्लभो हरिः ॥ \n\n तस्यै संश्रावयामास वेणुगीतं पुनः पुनः ॥३॥ \n\n ततः समुत्थिता राधा स्मृत्वा दुःखं वियोगजम् ॥ \n\n बभूव मूर्च्छिता राजन्माधवस्य प्रपश्यतः ॥४॥ \n\n ततः कृष्णस्य वचनात्सद्यश्चन्द्रानना सखी ॥ \n\n चन्द्रावलीं प्रत्युवाच प्रसन्ना कृष्णवेणुना ॥५॥ \n\n चन्द्राननोवाच - \n\nकृष्णचन्द्रः पुरा निर्गतो मानतो ह्यागतः सोऽपि राधे युगांते पुनः ॥ \n\n नाशयन्सर्वदुःखानि ते सन्निधौ संजगौ वेणुना देवकीनंदनः ॥६॥ \n\n छुंगछुंगे निनादं मृदंगे कलं वाद्यमाने सुरस्त्रीजनैः सेवितः ॥ \n\n रासरम्याङ्गणे नृत्यकृन्माधवः संजगौ वेणुना देवकीनंदनः ॥७॥ \n\n चारुचामीकराभासिवासा विभुर्वैजयंतीभराभासितोरस्थलः ॥ \n\n नंदवृन्दावने गोपिकामध्यगः संजगौ वेणुना देवकीनंदनः ॥८॥ \n\n चारुचंद्रावलीलोचनाचुंबितो गोपगोवृन्दगोपिकावल्लभः ॥ \n\n कंसवंशाटवीदाहदावानलः संजगौ वेणुना देवकीनंदनः ॥९॥ \n\n बालिकातालिकाताललीलालयासङ्गसंदर्शितभ्रूलताविभ्रमः ॥ \n\n गोपिकागीतदत्तावधानः स्वयं संजगौ वेणुना देवकीनंदनः ॥१०॥ \n\n मौलिमालांगदैः किंकिणीकुण्डलैर्भूषितो नंदनो नंदराजस्य च ॥ \n\n प्रीतिकृत्सुन्दरो देवि प्रीत्या तव संजगौ वेणुना देवकीनंदनः ॥११॥ \n\n पारिजातं समुद्‌धृत्य राधावरो रोपयामास भामाभयादंगणे ॥ \n\n वल्लवीवृन्दवृन्दारिकाकामुकः संजगौ वेणुना देवकीनंदनः ॥१२॥ \n\n ऋक्षराजं विनिर्जित्य नीत्वा मणिं संददौ भीतवद्‌भूमिनाथाय च ॥ \n\n सोऽपि रासे समागत्य रासेश्वरो संजगौ वेणुना देवकीनंदनः ॥१३॥ \n\n गर्ग उवाच - \n\nइति श्रुत्वा राधिका तु महिमां वेणूवादिनः ॥ \n\n प्रसन्ना हि समुत्थाय परिरेभे प्रियं प्रिया ॥१४॥ \n\n वृन्दावनेशो गोविंदो रेमे वृन्दावने वने ॥ \n\n वृन्दावननिवासिन्या पश्यन्वृन्दावनद्रुमान् ॥१५॥ \n\n ततः कृष्णं च जगृहुः सर्वतो व्रजयोषितः ॥ \n\n वर्षाकाले नृपश्रेष्ठ सौदामिन्यो यथा घनम् ॥१६॥ \n\n यावतीस्तत्र गोप्यश्च तावद्‌रूपधरो हरिः ॥ \n\n यमुनापुलिनं राजँस्ताभिः साकं समाययौ ॥१७॥ \n\n बभूवुर्मुदिता नार्यो यथा च श्रुतयः पुरा ॥ \n\n स्ववस्त्रैः कृष्णचन्द्राय ह्यासनं ता अचीक्लृपन् ॥१८॥ \n\n श्रीराधारमणस्तस्मिन्नासने सह राधया ॥ \n\n निषसाद ह्यहो राजंस्ताभिर्भक्त्या वशीकृतः ॥ १९॥ \n\n गोलोके यादृशं रूपं दर्शयामास तादृशम् ॥ \n\n गोपीनां राधया सार्द्धं कृष्णं त्रैलोक्यमोहनम् ॥२०॥ \n\n दृष्ट्वा गोकुलचन्द्रस्य सुरूपं परमाद्‌भुतम् ॥ \n\n स्वात्मानं नाविदन्गोप्यो ब्रह्मानन्देन निर्वृताः ॥२१॥ \n\n स्थले कृत्वा विहारं तु विवेश यमुनाजलम् ॥ \n\n ताभीर्भक्त्या वशीभूतो गोपीभिः सह राधया ॥२२॥ \n\n वारां विहारं भगवान्स्त्रीभिः सार्द्धं चकार ह ॥ \n\n मन्दाकिन्यां यथा शक्रो ह्यप्सरोभिर्वृतो दिवि ॥२३॥ \n\n माधवो माधवीं राजन् माधवी माधवं जले ॥ \n\n अन्योन्यं तौ सिषिचतुः सलिले सलिलैस्त्वरम् ॥२४॥ \n\n कबरीकेशपाशाभ्यां प्रच्युतैः कुसुमैर्बभौ ॥ \n\n यमुनाचित्रवर्णैश्च यथोष्णिङ्‌मुद्रिता नृप ॥२५॥ ‌रा\n\n विद्याधर्यो देवपत्‍न्यः पुष्पवर्षं प्रचक्रिरे ॥ \n\n प्रश्लथद्वस्त्रनीव्यस्ता मोहं प्राप्ताः स्मरातुराः ॥२६॥ \n\n अथ कृष्णो वारिलीलां कृत्वा वै लीलया युतः ॥ \n\n जलान्निष्क्रम्य राजेंद्र गिरिं गोवर्धनं ययौ ॥२७॥ \n\n अनुजग्मुर्गोपिकास्तं सहचर्यो नृपेश्वर ॥ \n\n काश्चिद्व्यजनहस्ताश्च काश्चिच्चामरवाहकाः ॥२८॥ \n\n काश्चित्तांबूलहस्ताश्च काश्चिद्दर्पणवाहकाः ॥ \n\n काश्चिद्‌भूषणहस्ताश्च काश्चित्कुसुमवाहकाः ॥२९॥ \n\n काश्चिच्चंदनहस्ताश्च काश्चिद्‌भाजनवाहकाः ॥ \n\n काश्चिद्यावकहस्ताश्च काश्चिदंबरवाहकाः ॥३०॥ \n\n काश्चिन्मृदंगहस्ताश्च काश्चित्कांस्यधराश्च वै ॥ \n\n मुरयष्टिधराः काश्चित्काश्चिद्वीणाधराः पराः ॥३१॥ \n\n करतालकराः काश्चित्काश्चिद्‌गानपरायणाः ॥ \n\n षट्‌त्रिंशद्‌रागरागिण्यो व्रजस्त्रीरूपधारकाः ॥३२॥ \n\n गोलोकाद्‌भारते पूर्वमागता राधया सह ॥ \n\n जगुस्ता ननृतुस्तत्र श्रीराधेश्वरसन्निधौ ॥३३॥ \n\n ननर्त मध्ये तासां च कृष्णो मदनमोहनः ॥ \n\n प्रगायन्वेणुना गीतं त्रिलोकीं मोहयन्हरिः ॥३४॥ \n\n वादित्रैः किंकिणीभिश्च वलयनूपुरकंकणैः ॥ \n\n गीतैर्मिश्रितशब्दोऽभूत्तुमुलो रासमंडले ॥३५॥ \n\n देवाश्च देवपत्‍न्यश्च रासं दृष्ट्वा हरेरपि ॥ \n\n बभूवर्मूर्च्छिता राजन्गगने स्मरपीडिताः ॥३६॥ \n\n चंद्रिकायां तु चन्द्रस्य चतुरश्चंचलश्चलन् ॥ \n\n चंद्रावल्या बभौ चैव घनश्चंचल एव च ॥३७॥ \n\n राधायास्तत्र शृङ्गारं स्रग्भिर्यावककज्जलैः ॥ \n\n चक्रे कमलपत्राद्यैर्गिरौ गिरिधरो महान् ॥३८॥ \n\n कुंकुमागुरुकस्तूरीचन्दनाद्यैश्च राधिका ॥ \n\n चक्रे कमलपत्रं वै श्रीकृष्णस्यानने वरम् ॥३९॥ \n\n ततश्च सस्मिता राधा सस्मितं भगवन्मुखम् ॥ \n\n पश्यन्ती नागवल्ल्याश्च बीटकं प्रददौ मुदा ॥४०॥ \n\n प्रियाप्रदत्तं तांबूलं बुभुजे नंदनंदनः ॥ \n\n कृष्णदत्तं च तांबूलं चखाद रधिका मुदा ॥४१॥ \n\n कृष्णचर्विततांबूलं नीत्वा राधा बलात्पुनः ॥ \n\n जघास भक्त्या सा शीघ्रं सती पतिपरायणा ॥४२॥ \n\n प्रियाचर्विततांबूलं ययाचे भगवान्हरिः ॥ \n\n राधा ददौ न तं भीता पपात तत्पदांबुजे ॥४३॥ \n\n पद्मा पद्मावती नंदी आनन्दी सुखदायिनी ॥ \n\n चंद्रावली चंद्रकला वंद्या ह्येता हरिप्रियाः ॥४४॥ \n\n वृन्दावने हरिस्ताभिर्वसंतर्तुप्रपूरिते ॥ \n\n नानाप्रकारं शृङ्गारं स चकार मनोजवत् ॥४५॥ \n\n काश्चित्पिबंति गोप्यस्तु श्रीकृष्णस्याधरामृतम् ॥ \n\n काश्चिद्वालिंगनं चक्रुः कृष्णस्य परमात्मनः ॥४६॥ \n\n ततः कृष्णस्तु भगवान्गोपीनां कुचकुंकुमैः ॥ \n\n सुवर्णवर्णो भूत्वा वै रेजे मदनमोहनः ॥४७॥ \n\n पुनर्गोपीजनैः सार्द्धं श्रीगोपीजनवल्लभः ॥ \n\n रासं चकार राजेंद्र सुन्दरे कदलीवने ॥४८॥ \n\n एवं हेमन्तरजनी गोपीनां रासमण्डले ॥ \n\n व्यतीता क्षणवद्राजन्नित्यानंदेन तत्र वै ॥४९॥ \n\n अथ नंदस्य सदनं रासं कृत्वा ययौ हरिः ॥ \n\n वृषभानुपुरं राधा तथा गोप्यो गृहान्ययुः ॥५०॥ \n\n न जानंति व्रजे गोपा रासवार्तां हरेरपि ॥ \n\n स्वान्स्वान्दारान्स्वपार्श्वस्थान्मन्यमाना नृपेश्वर ॥५१॥ \n\n इदं शृङ्गारचरितं राधामाधवयोः परम् ॥ \n\n ये पठंति च शृण्वन्ति ते व्रजिष्यंति चाक्षरम् ॥५२॥ \n\n\n\n\n\nइति श्रीगर्गसंहितायां हयमेधखण्डे \n\nरासक्रीडासंपूर्तिर्नाम षट्चत्वारिशोऽध्यायः ॥४६॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]