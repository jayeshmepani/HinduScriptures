[
    {
        "text": "अध्यायः ११\n\n\nनारद उवाच ।। \n\nकुबेरमन्त्रिणौ दीनौ विप्रशाप विमोहितौ ।। \n\nतत्र साक्षात्स्वयं विष्णुः प्राह तौ शरणं गतौ ।। १ ।।\n\n।। श्रीभगवानुवाच ।। \n\nमदर्चासंयुते यज्ञे भवतौ दुःखसंयुतौ ।। \n\nब्राह्मणानां वचोहं वै दूराकर्तुं न च क्षमः ।। २ ।। \n\nभवतं ग्राहमातंगौ युद्धं हि युवयोर्यदा ।। \n\nतदा वै मत्प्रसादेन प्रकृतिं स्वां गमिष्यथः ।। ३ ।।\n\n नारद उवाच ।। \n\nइत्युक्तौ हरिणा तौ द्वौ राजराजस्य मंत्रिणौ ।। \n\nबभूवतुर्ग्राहगजौ जातिस्मरणसंयुतौ ।। ४ ।। \n\nघण्टानादोभवद्ग्राहो गोमत्त्यां च शतंसमाः ।। \n\nविकरालो महाभीमः शश्वद्रौद्रवपुर्द्धरः ।।५।। \n\nपार्श्वमौलिर्गजेंद्रोभूद्रैवतस्य गिरेर्वने ।। \n\nचतुर्दंतः कज्जलाभः पृष्ठप्रोच्चो धनुःशतम् ।। ६ ।। \n\nवंजुलैः कुरबैः कुन्दैर्बदरैर्वेत्रवेणुभिः ।। \n\nरंभाभूर्जवटैर्युक्ते कोविदा रासनार्जुनैः ।।७।। \n\nमन्दारपाटलाशोकचूतचंपकचन्दनैः ।। \n\nपनसोदुम्बराश्वत्थ खर्जूरैर्बीजपूरकैः ।।८।। \n\nप्रियालाम्रातकाम्रैश्च क्रमुकैः परिमंडिते ।। \n\nरैवतस्यवने दीर्घे विचचार महागजः ।।९।। \n\nएकदा माधवे मासि गजेंद्रो गिरिगह्वरात् ।। \n\nस्नातुं तां गोमतीं गंगामाययौ सगणो नदन् ।।६.११.१०।। \n\nचिरं समवगाह्याप्सु शुण्डा दंडैरितस्ततः ।। \n\nकरेण कलभान्सर्वान्स्नापयामास नागराट् ।। ११ ।। \n\nमहान्ग्राहोपि तत्रस्थो बलीयान्दैवनोदितः ।। \n\nअग्रहीच्चरणे नागं क्रोधपूरित विग्रहः ।। १२ ।। \n\nतेनैव तद्गृहे नीतो गजेंद्रो बलदर्पितः ।। \n\nसमाकृष्य बहिः प्राप्तं पुनस्तेन विकर्षितः ।।१३।। \n\nकरेणवश्च कलभास्तं संतारयितुमक्षमाः ।। \n\nएवं तयोर्युध्यतोश्च कर्षतोर्हि बहिर्मिथः ।। १४ ।।\n\nपंचाशत्पंचवर्षाणि व्यतीयुः पश्यतां सताम् ।। \n\nएवं कश्मलमापन्नो गजो जातिस्मरो महान् ।।१५।। \n\nप्रेमलक्षणया भक्त्या हरिपादकृताश्रयः।। \n\nसस्मार श्रीहरिं देवं मृत्युपाशवशंगतः ।। १५ ।। \n\nगजेंद्र उवाच ।। \n\nश्रीकृष्णकृष्णसखकृष्णवपुर्दधान कृष्णाय ते प्रणतिरस्तु सुरेशविष्णो ।। \n\nपूर्णप्रभो परमपावनपुण्यकीर्ते मां पाहि पाहि परमेश्वर पापपाशात् ।। १७ ।। \n\nनारद उवाच ।। \n\nएवं ग्राहगृहीतांगं स्मरंतं च हरिं हरिः ।। \n\nज्ञात्वारुह्य खगं वेगादधावद्दीनवत्सलः ।। १८ ।। \n\nस्वयं खगात्समुत्तीर्य्य धावञ्चक्रं समाक्षिपत् ।। \n\nचक्रे प्राप्ते पूर्वमेव ग्राहस्यापि शिरोद्भुतम ।। \n\nदैन्ये प्राप्ते वनमिव देहाद्भिन्नं बभूव ह ।। \n\nपश्चात्प्रपतितं चक्रं गोमत्यां च ह्रदे नदत् ।। \n\nपाषाणनिचयान्सर्वांश्चक्राकारांश्चकार ह।।६.११.२०।।  \n\nतन्नेमिसंघर्षभवं चक्रतीर्थं शुभावहम।। \n\nतच्चक्रदर्शनाद्राजन्ब्रह्महत्या प्रमुच्यते ।। २१ ।। \n\nग्राहश्छिन्नशिरो भूत्वा पूर्वरूपं दधार ह ।। \n\nश्रीकृष्णानुग्रहाद्धस्ती दिव्यरूपो बभूव सः।।२२।। \n\nपरिक्रम्य हरिं नत्वा स्तुत्वा देवं कृतांजली ।। \n\nकुबेरमंत्रिणौ तौ द्वौ जग्मतुः स्वपदं पुनः ।।२३।। \n\nदेवेषु पुष्पं वर्षत्सु जयध्वनिं नदत्सु च ।। \n\nजगाम भगवान्साक्षात्स्वधामप्रकृतेः परम् ।। २४ ।। \n\nचक्रतीर्थकथामेनां यः शृणोति नरोत्तमः ।। \n\nचक्रतीर्थस्नानफलं संप्राप्नोति न संशयः ।।२५।। \n\nगजग्राहकथां पुण्यां यः शृणोति समाहितः ।। \n\nदुःस्वप्नं नश्यते तस्य सुस्वप्नं भवति ध्रुवम् ।। २५ ।। \n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे चक्रतीर्थोत्पत्तौ  गजग्राहमोक्षोनामैकादशोध्यायः ।। ११ ।।"
    }
]