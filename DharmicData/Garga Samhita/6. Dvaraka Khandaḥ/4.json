[
    {
        "text": "अध्यायः ०४\n\n\nश्रीनारद उवाच ।। \n\nअथ श्रीकृष्णदेवस्य विवाहं शृणु मैथिल।।\n\nसर्वपापहरं पुण्यं चतुर्वर्गफलप्रदम् ।।१।। \n\nभीष्मकोनाम राजाभूद्विदर्भेषु प्रतापवान् ।। \n\nकुंडिनाधिपतिः श्रीमान्सर्वधर्मविदांवरः ।। २ ।। \n\nरुक्मिणी तत्सुता जाता श्रियोमात्रातिसुन्दरी ।। \n\nकोटिचन्द्रप्रतीकाशा गुणभूषणभूषिता ।। ३ ।। \n\nश्रुत्वैकदा पुरा सा वै मन्मुखाच्छ्रीहरेर्गुणान् ।। \n\nपरिपूर्णतमं तं वै सा मेने सदृशं पतिम् ।। ४ ।। \n\nतद्रूपं सगुणं श्रुत्वा मन्मुखात्प्रीतिवर्द्धनात् ।। \n\nसदृशीं श्रीहरिस्तां वै समुद्वोढुं मनो दधे । ।।५।। \n\nकृष्णभावविदा राज्ञा सर्वधर्मविदा भृशम् ।। \n\nभीष्मकेणैव कृष्णाय दातुं तां निश्चयः कृतः ।। ६ ।। \n\nयुवराजस्ततो रुक्मी तं निवार्य्य प्रयत्नतः ।। \n\nकृष्णशत्रुर्महावीरं शिशुपालममन्यत ।। ७ ।।\n\nततः खिन्नमना भैष्मी श्रीकृष्णाय महात्मने ।। \n\nदूतं स्वं प्रेषयामास ब्राह्मणं मिथिलेश्वर ।।८।। \n\nस द्वारकां गतो दिव्यां श्रीकृष्णेन प्रपूजितः।\n\nभुक्तवांस्तत्र चासीनो विश्रांतो मंदिरं हरेः ।। ९ ।। \n\nपृच्छते कुशलं सर्वं श्रीकृष्णाय महात्मने ।। \n\nब्राह्मणस्तदनुज्ञातस्तस्मै सर्वमवर्णयत् ।।६.४.१०।।\n\nस्वस्तिश्रीकारपंचाढ्ये नित्यानंदमहोदधौ ।। \n\nश्रीमद्दिव्यगुणैः पूर्णे कोटिशो नतयो मम ।।११।।\n\nशमत्रास्ति च तत्रास्तु ततस्त्वत्पत्रमागतम्।।\n\nनारदोक्तेन वचसा ज्ञातोसि प्रकृतेः परः ।।१२।। \n\nसर्वं जानासि सर्वज्ञस्तथा वक्ष्ये वचो रहः ।। \n\nवीरभागं तु मां विद्धि त्वं गृहाण महामते ।। १३ ।। \n\nमां चैद्यः प्रतिगृह्णीयाद्यथा सिंहबलिं मृगः ।। \n\nकथं त्वामुद्वहे दुर्गे स्थितामिति च तच्छृणु ।। १४ ।। \n\nपूर्वेद्युः कुलदेव्यास्तु यात्रास्ति महती हरे ।। \n\nआगमिष्याम्यहं यत्र तत्र मां त्वं गृहाण भोः ।। १५ ।। \n\n।। श्रीनारद उवाच ।। \n\nरुक्मिण्यास्तमभिप्रायं श्रुत्वा ब्राह्मणभाषितम् ।। \n\nरथः संयुज्यतामाशु दारुकं प्राह मानदः ।।१६।। \n\nपश्चिमायां तदा रात्रौ वैकुण्ठप्रभवं परम् ।। \n\nकिंकिणीजालसंयुक्तं हेमरत्नखचित्प्रभम् ।। १७ ।। \n\nसदश्वैः शैब्यसुग्रीवमेघपुष्पबलाहकैः ।। \n\nनियोजितैर्दारुकेण चंचलैश्चारुचामरैः ।। १८ ।। \n\nयुक्तं महारथे दिव्यं सहस्रादित्यवर्चसम् ।। \n\nआरुह्य सारथेः पृष्ठे धृत्वा श्रीपादपंकजम् ।। १९।। \n\nस्वहस्तेन द्विजं तस्मिन्समारोप्य रमापतिः ।। \n\nविदर्भान्प्रययौ राजञ्श्रीकृष्णो भगवान्हरिः ।। ६.४.२० ।।\n\nकृष्णं चैकं गतं हर्तुं कन्यां तु नृपमण्डलात् ।। \n\nकलिप्रशंकितो रामः श्रुत्वा भ्रातृसहायकृत् ।।२१।।\n\nनीत्वा यदुबलं सर्वं समर्थबलवाहनम्।। \n\nविपक्षीयान्नृपाञ्जेतुं बलः पश्चाद्ययौ त्वरम् ।। २२ ।। \n\nकुण्डिनोपवनं प्रातः सद्विजः सरथो हरिः ।। \n\nसंतस्थौ तिंतिणीवृक्षे आस्तीर्याश्वपरिच्छदम् ।। २३ ।। \n\nदूरात्संदृश्यते तस्मात्कुण्डिनन्तु पुरम्परम् ।। \n\nदीर्घदुर्गसमायुक्तं सप्तयोजनवर्तुलम् ।।२४।। \n\nदुर्लंघ्या दुर्गमा यत्र परिखा जलपूरिता ।। \n\nधनुःशतं विस्तृतास्ति चातुर्मास्यनदीवसा ।।२५।। \n\nपंचाशद्धस्तमानेन दुर्गभित्तिस्तथोर्ध्वगा ।। \n\nयत्र रम्याणि हर्म्याणि स्फुरद्धेमशिखानि च ।। २६ ।। \n\nहेमकुम्भध्वज स्फूर्ज्जत्तोलकानि विरेजिरे ।। \n\nपारावता मयूराश्च यत्र तत्र पतंति च ।। २७ ।। \n\nशिशुपालाय स्वां कन्यां दास्यन्राजा तु भीष्मकः ।। \n\nचक्रे विवाहसंभारसंचयं रत्नमण्डपे ।। २८ ।। \n\nगीतमंगलसंयुक्ते नारीभिर्भवनोत्तमे ।। \n\nरराज रुक्मिणी राजन्सिद्दिभिर्भूर्यथा भुवि ।।२९।। \n\nअथर्वविद्द्विजा भैष्मी सुस्नातां  रत्नवाससम् ।। \n\nचक्रुर्मंत्रैस्तथा रक्षां बध्वा शांतिं विधाय च ।। ६.४.३० ।। \n\nहैमानां भारलक्षं च मुक्तानां द्विगुणं तथा।। \n\nसहस्रभारं वस्त्राणां धेनूनामर्बुदानि षट् । ।। ३१ ।। \n\nगदायुतं रथानां च दशलक्षमनोहरम् ।। \n\nदशकोटिहयानां च गुडादितिलपर्वतान् ।।३२।। \n\nसहस्रस्वर्णपात्राणां भूषणानां तथायुतम् ।। \n\nविप्रेभ्यः प्रददौ राजा भीष्मकोति महामनाः ।।३३।।\n\nतथा वै दमघोषस्य शिशुपालाय वै द्विजाः ।। \n\nचक्रुः शांतिं परां पूर्वं रक्षाबंधनरूपिणीम् ।।३४।। \n\nब्राह्मणैर्मंगलस्नातं पीतकंचुकशोभितम् ।। \n\nमुकुटोपरि विभ्राजत्पुष्पं मौलिधरं शुभम् ।। ३५ ।।\n\nहारकंकणकेयूरशिखामणिविभूषितम् ।। \n\nमंगलैर्गीतवादित्रैर्गन्धाक्षतविचर्चितम्।।३६।। \n\nआचारलाजैः सुवरं शिशुपालं विधाय च।। \n\nआरोप्य करिणं प्रोच्चं दमघोषो विनिर्ययौ ।।३७।। \n\nजरासंधेन शाल्वेन दंतवक्रेण धीमता ।। \n\nविदूरथेन पौंड्रेण पार्ष्णिग्राहेण मैथिल ।। ३८ ।। \n\nविकर्षन्महतीं सेनां दमघोषो महाबलः ।। \n\nदुंदुभीन्नादयन्दीर्घानाययौ कुण्डिनं पुरम् ।।३९।। \n\nसंमुखाद्यदुदेवस्य श्रुत्वोद्योगं नृपाः परे।। \n\nसहस्रशः समाजग्मुः शिशुपालसहायिनः ।। ६.४.४० ।। \n\nभीष्मको ह्यग्रतो गत्वा संपूज्य विधिवन्नृपम् ।। \n\nकाश्मीरकंबलैर्दिव्यारुणैः सामुद्रसंभवैः ।।४१।। \n\nमंडितेषु च सर्वेषु मुक्तादामविलंबिषु ।। \n\nसौगंधिकैः पुष्परसै राष्ट्रेषु शिबिरेषु च ।। ४२ ।। \n\nवारांगनानृत्यलसन्मृदंगेषु ध्वनत्सु च ।। \n\nनिवेशयामास नृपौ विदर्भाधिपतिर्महान् ।।४३।। \n\nइति श्रीमद्गर्गसहितायां श्रीद्वारकाखण्डे नारदबहुलाश्वसंवादे कुण्डिनपुरयानंनाम चतुर्थोऽध्यायः ।। ४ ।।"
    }
]