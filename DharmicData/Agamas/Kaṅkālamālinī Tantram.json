[
    {
        "text": "कङ्कालमालिनीतन्त्रम्\n\nओं नमः श्रीगुरवे\n\nश्रीभैरवी उवाच\n\nत्रिपुरेश महेशान पार्वतीप्राणवल्लभ ।\n\nजगद्वन्द्य शूलपाणे वर्णानां कारणं वद ।। १ ।।\n\nश्रीभैरव उवाच\n\nकथयामि वरारोहे वर्णानां भेदमुत्तमम् ।\n\nन प्रकाश्यं महादेवि ! तव स्नेहात् सुभाषिणि ।। २ ।।\n\nयज्ज्ञात्वा योगिनो यान्ति निर्गुणत्वं मम प्रिये !\n\nतच्छृणुश्व स्वरूपेण महायौवनगर्विते ।। ३ ।।\n\nशब्दब्रह्मस्वरूपं तद् आदिक्षान्तं जगत्प्रभुः ।\n\nविद्युद्जिह्वा करालास्या गर्जिनी धूम्रभैरवी ।। ४ ।।\n\nकालरात्रिर्विदारी च महारौद्री भयंकरी ।\n\nसंहारिणी करालिनी ऊर्ध्वकेश्युग्रभैरवी ।। ५ ।।\n\nभीमाक्षी डाकिनी रुद्रडाकिनी चण्डिकेति च ।\n\nएते वर्णाण् स्वरा ज्ञेयाः कौलिनि व्यंजनान् शृणु ।। ६ ।।\n\nक्रोधीशो वामनश्चण्डो विकार्युन्मत्तभैरवः ।\n\nज्वालामुखो रक्तदंष्ट्रो हसिताङ्गो वडवामुखः ।। ७ ।।\n\nविद्युन्मुखो महाज्वालः कपाली भीषणो रुरुः ।\n\nसंहारी भैरवो दण्डी वलिभुगुग्रशूलधृक् ।। ८ ।।\n\nसिंहनादी कपर्दी च करालाग्निर्भयङ्करः ।\n\nबहुरूपी महाकालो जीवात्मा क्षतजोक्षितः ।। ९ ।।\n\nबलभेदी रक्तपश्च चण्डीशो ज्वलनध्वजः ।\n\nवृषध्वजो व्योमवक्त्रस्त्रैलोक्यग्रसनात्मकः ।। १० ।।\n\nएते च व्यञ्जना ज्ञेयाः कादिक्षान्ताः क्रमादिताः ।\n\nअकारादिक्षकारान्ता वर्णास्तु शिवशक्तयः ।। ११ ।।\n\nपञ्चाशच्च इमे वर्णा ब्रह्मरूपाः सनातनाः ।\n\nयेषां ज्ञानं विना वामे सिद्धिर्न स्याद् गुरुस्तनि ।। १२ ।।\n\nते वर्णसागराः प्रोक्ता गुणत्रयमयाः शुभे ।\n\nविद्युद्जिह्वा मुखं कृत्वा चण्डिकान्तं नगात्मजे ।। १३ ।।\n\nसत्त्वगुणमया वर्णा रजोगुणमयान् शृणु ।\n\nक्रोधीशाद् दण्डिपर्यन्ता व्यञ्जना राजसाः स्मृताः ।। १४ ।।\n\nबलिभुग्वर्णमारभ्य त्रैलोक्यग्रसनावधि ।\n\nज्ञेयास्तमःस्वरूपास्ते तेभ्यो जातान् शृणु प्रिये ।। १५ ।।\n\nगुशब्दश्चान्धकारः स्याद् रुशब्दस्तन्निरोधकृत् ।\n\nअन्धकारनिरोधित्वाद् गुरुरित्यभिधीयते ।। १६ ।।\n\nगकारः सिद्धिदः प्रोक्तो रकारः पापहारकः ।\n\nउकारस्तु भवेद् विष्णुस्त्रितयात्मा गुरुः स्वयम् ।। १७ ।।\n\nआदावसौ जायते च शब्दब्रह्मसनातनः ।\n\nवसुजिह्वा कालरात्र्या रुद्रडाकिन्यलङ्कृता ।। १८ ।।\n\nविषबीजं श्रुतिमुखं ध्रुवं हालाहलं प्रिये ।\n\nओं चण्डीशः क्षतजारूढो धूम्रभैरव्यलङ्कृतः ।। १९ ।।\n\nनादबिन्दुसमायुक्तं लक्ष्मीबीजं प्रकीर्तितम् ।\n\nश्रीं । क्रोधीशं क्षतजारूढं धूम्रभैरव्यलङ्कृतम् ।। २० ।।\n\nनादबिन्दुयुतं देवि नामबीजं प्रकीर्तितम् ।\n\nध्रीं (क्रोधीशोवलभृद्)(वलिभुग्) धूम्रभैरवीनादबिन्दुभिः ।। २१ ।।\n\nत्रिमूर्तिर्मन्मथः कामबीजं त्रैलोक्यमोहनम् ।\n\nक्री/ । क्षतजस्थो व्योमवक्त्रो थूम्रभैरव्यलङ्कृतः ।। २२ ।।\n\nनादबिन्दुसुशोभाढ्य मायालज्जाह्वयं स्मृतम् ।\n\nक्रीं । व्योमास्यञ्ज विदारीस्थं नादबिन्दुविराजितम् ।। २३ ।।\n\nकूर्चकालं क्रोधबीजं जानीहि वीरवन्दिते ।\n\nहू/ । व्योमास्यः कालरात्र्याढ्यो वर्मबिद् बिन्दुसंयुतः ।। २४ ।।\n\nकथितं वचनं बीजं कुलाचारप्रियेऽमले ।\n\nदू/ । व्योमास्यं क्षतजारूढं डाकिन्या नादबिन्दुभिः ।। २५ ।।\n\nज्योतिर्मन्त्रं समाख्यातं महापातकनाशनम् ।\n\nद्रा/ । नादबिन्दुसमायुक्तां समादायोग्रभैरवीम् ।। २६ ।।\n\nभौतिकं वाग्भवं बीजं विद्धि सारस्वतं प्रिये ।\n\nऐं प्रलयाग्निर्महाजालः ख्यातोऽस्त्रमनुः शिवे ।। २७ ।।\n\nरक्तक्रोधीशभीमाख्योऽङ्कुशोऽयं नादबिन्दुमान् ।\n\nक्रौ/ । द्विठः शिवो वह्नि जाया स्वाहा ज्वलनवल्लभा ।। २८ ।।\n\nस्वाहास्वाहासंयुतं धूम्रभैरव्या रक्तस्य बलिभोजनम् ।\n\nनादबिन्दुसमायुक्तं किङ्किणीबीजमुत्तमम् ।। २९ ।।\n\nद्री/ । नादबिन्दुसमायुक्तं रक्तस्थं बलिभोजनम् ।\n\nकरालास्यासनोपेतं विशिकाख्यं महामनुम् ।। ३० ।।\n\nदू/ । विदार्या नेक्षितो गुह्ये वलिभुक् क्षतजोक्षितः ।\n\nनादबिन्दुसमायुक्तो विज्ञेयः पिशिताशनः ।। ३१ ।।\n\nधूमोज्ज्वलकरालाग्नि ऊर्ध्वकेशीन्दुबिन्दुभिः ।\n\nयुगान्तकारकं बीजं वीरपत्निप्रकाशितम् ।। ३२ ।।\n\nसंहारिण्या स्थितञ्चोर्ध्वं कशिनन्तु कपर्दिनम् ।\n\nनादबिन्दुसमायुक्तं बीजं बैतालिकं स्मृतम् ।। ३३ ।।\n\nसनादबिन्दुक्रोधीशं गुह्ये संहारिणीस्थितम् ।\n\nकम्पिनीबीजमित्युक्तं चण्डिकाख्यं मनोहरम् ।। ३४ ।।\n\nकपर्दिनं समादाय क्षतजोक्षितसंस्थितम् ।\n\nसंयुक्तं धूम्रभैरव्या ध्वाङ्क्षोऽयं नादबिन्दुमान् ।। ३५ ।।\n\nप्रीं । कदलीद्वयमादाय महाकालेन मण्डितम् ।\n\nसनादस्तु नमित्युक्तं चण्डिकाख्यं पयोधरम् ।। ३६ ।।\n\nठ/ ठ/ । प्रलयाग्निस्थितो धूमध्वजो गुह्येशबिन्दुमान् ।\n\nसंयुक्तो धूम्रभैरव्या स्मृता फेत्कारिणी प्रिये ।। ३७ ।।\n\nस्फीं । क्षतजस्थं व्योमवक्त्रं बिन्दुखण्डेन्द्वलङ्कृतम् ।\n\nखद्योतमिति विख्यातं ग्रसिनीकालरात्रियुक् ।। ३८ ।।\n\nद्रू/ । क्षतजोक्षितमारूढं नादबिन्दुसमन्वितम् ।\n\nविदारीभूषितं देवि बीजं वैवस्वतात्मकम् ।। ३९ ।।\n\n।। इति दक्षिणाम्नाये सार्घलक्षग्रन्थे कङ्कालमालिनीतन्त्रे \n\nप्रथमः पटलः ।। १ ।।\n\nअथ द्वितीयः पटलः\n\nश्रीपार्वती उवाच\n\nदेव देव महादेव नीलकण्ठ तपोधन ।\n\nयोनिमुद्रां महादेव तत्त्वत्रयं परात्परम् ।\n\nएतदेव महादेव कथ्यतां मे पिनाकधृक् ।। १ ।।\n\nश्री-ईश्वर उवाच\n\nशृणु वक्ष्यामि देवेशि दासोऽहं तव सुव्रते ।\n\nअतिगुह्यं महापुण्यं तत्त्वत्रयं वरानने ।। २ ।।\n\nसारात् सारं परं गुह्यमतिगोप्यं सुनिश्चितम् ।\n\nशङ्कापि जायते देवि कथं तत्कथयाम्यहम् ।। ३ ।।\n\nकथयामि महेशानि आज्ञया तव भामिनि ।\n\nन चेत् तत् कथ्यते देवि तव क्रोधः प्रजायते ।। ४ ।।\n\nत्वया क्रोधे कृते देवि हानिः स्यान्मम कामिनि ।\n\nमन्त्रार्थं मन्त्रचैतन्यं धर्मार्थकामदं प्रिये ।। ५ ।।\n\nयोनिमुद्रा महेशानि तृतीयं ब्रह्मरूपिणी ।\n\nअज्ञात्वा यो जपेन्मन्त्रं नहि सिद्धिः प्रजायते ।। ६ ।।\n\nज्ञात्वा प्रारभ्य कुर्वीत ह्यकुर्वाणो विनश्यति ।\n\nयोनिमुद्रा महेशानि साक्षान्मोक्षप्रसाधिनी ।। ७ ।।\n\nततो योनिर्महेशानि प्रिया मम यथा प्रिये ।\n\nसततं परमेशानि दासोऽहं तव योनिना ।। ८ ।।\n\nतव योनिप्रसादेन मृत्युं जित्वा वरानने ।\n\nमृत्युज्जयोऽहं देवेशि सततं कमलानने ।। ९ ।।\n\nतव योनौ महेशानि ब्रह्माण्डं सचराचरम् ।\n\nतिष्ठन्ति सततं देवि ब्रह्माद्यास्त्रिदिवौकसः ।। १० ।।\n\nमयूरस्य महेशानि पुच्छे कृत्वा च अद्भुतम् ।\n\nयोन्याकारं महेशानि दृष्ट्वा कृष्णः शुचिस्मिते ।। ११ ।।\n\nशिरे धृत्वा वरारोहे त्रैलोक्यं वशमानयेत् ।\n\nतव योनिं महेशानि भावयामीत्यहर्न्निशम् ।। १२ ।।\n\nतत्रैव दृष्ट्वा ब्रह्माण्डं नान्यं पश्यामि कामिनि ।\n\nकर्पूरपुलकोद्भूतं तव योनिपुरं परम् ।। १३ ।।\n\nतव योनिर्महेशानि तत्त्वत्रयसुपूजितम् ।\n\nरेतोरजःसमायुक्तं साक्षान्मन्मथमन्दिरम् ।। १४ ।।\n\nन जाने किं कृतं कर्म कालिके कमलेक्षणे ।\n\nतव योनौ महादेवि अत एव वरानने ।। १५ ।।\n\nयोनिमुद्रां योनिबीजं सततं परमेश्वरि ।\n\nअहं मृत्युज्जयो देवि योनिमुद्राप्रसादतः ।। १६ ।।\n\nयोनिबीजं महेशानि निगदामि शृणु प्रिये ।\n\nप्रथमे परमेशानि योगिनीं रुद्रयोगिनीम् ।। १७ ।।\n\nउत्कृत्य वहुयत्नेन बलबीजयुतं कुरु ।\n\nविन्द्वर्धचन्द्रसंयुक्तं बीजं त्रैलोक्यमोहनम् ।। १८ ।।\n\nबद्ध्वा तु योनिमुद्रां वै पूर्वोक्तक्रमतः प्रिये ।\n\nयोनिबीजं महेशानि अष्टोत्तरशतं जपेत् ।। १९ ।।\n\nअष्टोत्तरशतं जप्त्वा यत् फलं लभते प्रिये ।\n\nमाहात्म्यं तस्य देवेशि वक्तुं को वा क्षमो भवेत् ।। २० ।।\n\nयः करोति प्रसन्नात्मा रहस्ये योनिरूपिणीम् ।\n\nब्रह्माण्डं पूजयेत् ते न ब्रह्माद्यास्त्रिदिवौकसः ।। २१ ।।\n\nतव योनिर्महेशानि परं ब्रह्मस्वरूपिणी ।\n\nतव योनिर्महेशानि भवस्य मोहिनी प्रिये ।। २२ ।।\n\nतव योनिर्महेशानि सिद्धिसूत्रेण वेष्टयेत् ।\n\nसिद्धिसूत्रं महेशानि त्रिप्रकारं वरानने ।। २३ ।।\n\nईडा च पिङ्गला चैव सुषुम्नात्रितयं तथा ।\n\nसदानन्दमयीं योनिं नानासुखविलासिनीम् ।। २४ ।।\n\nशृङ्गारसमये देवि नान्तं गच्छामि पार्वति ।\n\nमम लिङ्गो महेशानि भिनत्ति सकलं जगत् ।। २५ ।।\n\nतथापि परमेशानि नान्तं गच्छामि कामिनि ।\n\nतव योनिर्महेशानि न जाने कीदृशीं गतिम् ।। २६ ।।\n\nतव योनिर्महेशानि आद्या प्रकृतिरूपिणी ।\n\nसदा कुण्डलिनीं योनिमहाकुण्डलिनीं पराम् ।। २७ ।।\n\nयः सदा परमेशानि योनिं दृष्ट्वा वरानने ।\n\nजपेद् बीजं वरारोहे भगारव्यं भगरूपिणीम् ।। २८ ।।\n\nयोनिं बद्ध्वा महेशानि भगबीजेन पार्वति ।\n\nअष्टोत्तरशतं जप्त्वा मम तुल्यो भवेत् प्रिये ।। २९ ।।\n\nतव योनौ महेशानि रमणं यत्नतश्चरेत् ।\n\nतस्या रमणमात्रेण ब्रह्मविष्णुशिवात्मकः ।\n\nस एव धनवान् वाग्मी वागीशसमतां व्रजेत् ।। ३० ।।\n\nश्रीदेवी उवाच\n\nनीलकण्ठ महादेव रहस्यं कृपया वद ।\n\nयदि नो कथ्यते देव विमुञ्चामि तदा तनुम् ।। ३१ ।।\n\nश्री ईश्वर उवाच\n\nशृणु पार्वति कृ.प्णाङ्गि खज्जनाक्षि सुलोचने ।\n\nगोपनीयं रहस्यं हि सर्वकामफलप्रदम् ।। ३२ ।।\n\nतिस्रः कोट्यस्तदर्धेन शरीरे नाडिका मताः ।\n\nतासु मध्ये दश प्रोक्तास्तासु तिस्रो व्यवस्थिताः ।। ३३ ।।\n\nप्रधाना मेरुदण्डाग्रे चन्द्रसूर्याग्निरूपिणी ।\n\nमज्जयित्वा सुषुम्नायामहं योगी सुरेश्वरि ।। ३४ ।।\n\nषट्चक्रे परमेशानि भावयेद् योनिरूपिणीम् ।\n\nप्रथमं परमेशानि आधारयुगपत्रकम् ।। ३५ ।।\n\nवादिसान्त्यैश्चतुर्वर्णैर्द्रुतहेमसमप्रभम् ।\n\nतडित्कोटिप्रभाकारं स्थानं परमदुर्लभम् ।। ३६ ।।\n\nतत् कर्णिकायां देवेशि त्रिकोणमतिसुन्दरम् ।\n\nइच्छाज्ञानक्रियारूपं ब्रह्मविष्णुशिवात्मकम् ।। ३७ ।।\n\nमध्ये स्वयं भूलिङ्गं च कुण्डलीवेष्टितं सदा ।\n\nत्रिकोणाख्यं तु देवेशि लकारं चिन्तयेत् तथा ।। ३८ ।।\n\nब्रह्माण्डं तत्र संचिन्त्य कामदेवं च चिन्तयेत् ।\n\nबीजं तत्रैव निश्चिन्त्यं योनावादानमेव च ।। ३९ ।।\n\nपदे च गमनं पायौ विसर्गं नसि कामिनि ।\n\nघ्राणं संचिन्त्य देवेशि महेशि प्राणवल्लभे ।। ४० ।।\n\nडाकिनीं परमाराध्यां शक्तिं च भावयेत् ततः ।\n\nएतानि गिरिजे मातः पृथ्वीं नीत्वा गणेश्वरि ।। ४१ ।।\n\nतन्मध्ये लिङ्गरूपं हि कुण्डलीवेष्टितं प्रिये ।\n\nतत्र कुण्डलिनीं नित्यां परमानन्दरूषिणीम् ।। ४२ ।।\n\nतत्र ध्यानं प्रकुर्वीत सिद्धिकामो वरानने ।\n\nकोटिचन्द्रप्रभाकारां परंब्रह्मस्वरूपिणीम् ।। ४३ ।।\n\nचतुर्भुजां त्रिनेत्राञ्च वराभयकरां तथा ।\n\nतथा च पुस्तकं वीणां धारिणीं सिंहवाहिनीम् ।। ४४ ।।\n\nगच्छन्ति स्वासनं भीमां नानारूपधरां पराम् ।\n\nपूर्वोक्तां पृथ्वीं धन्यां गन्धे नीत्वा महेश्वरि ।। ४५ ।।\n\nआकृष्य प्रणवेनैव जीवात्मानं नगेन्द्रजे ।\n\nकुण्डलिन्या सह प्रेमे गन्धमादाय साधकः ।। ४६ ।।\n\nसोऽहमिति मनुना देवि स्वाधिष्ठाने प्रवेशयेत् ।\n\nतत्पद्मं लिङ्गमूलस्थं सिन्दूराभं च षड्दलम् ।। ४७ ।।\n\nस्फुरद्विक्रमसंकाशैर्वादिनान्तैः सुशोभितम् ।\n\nतत्कर्णिकायां वरुणं तत्रापि भावयेद्धरिम् ।। ४८ ।।\n\nयुवतिं राकिणीं शक्तिं चिन्तयित्वा वरानने ।\n\nरसनेन्द्रिययूपस्थं जलञ्च कामलालसे ।। ४९ ।।\n\nएतानि गन्धञ्च शिवे रसे नीत्वा विनोदिनीं ।\n\nजीवात्मानं कुण्डलिनीं रसञ्च मणिपूरके ।। ५० ।।\n\nनीत्वा परमयोगेन तत्पद्मं दिग्दलं प्रिये ।\n\nनीलवर्णं तडिद्रूपं डादिफान्तैश्च मण्डितम् ।। ५१ ।।\n\nतत्कर्णिकायां सुश्रोणि वह्निं सञ्चिन्त्य साधकः ।\n\nतत्र रुद्रः स्वयं कर्ता संहारे सकलस्य च ।। ५२ ।।\n\nलाकिनीशक्तिसंयुक्तो भावयेत् तं मनोहरे ।\n\nतत्र चक्षुरिन्द्रियञ्च कृत्वा तेजोमयं यजेत् ।। ५३ ।।\n\nएतं रसञ्च सुभगे रूपं नीत्वा महाभागे ।\n\nजीवात्मानं कुण्डलिनीरूपञ्चानाहते नयेत् ।। ५४ ।।\n\nबन्धूकपुष्पसंकाशं तत्पद्मं द्वादशारकम् ।\n\nकादिठान्तैः स्फुरद्वर्णैः शोभितां हरवल्लभाम् ।। ५५ ।।\n\nतत्कर्णिकायां वायुञ्च जीवस्थाननिवासिनम् ।\n\nतत्र योनेर्मण्डलञ्च बाणलिङ्गविराजितम् ।। ५६ ।।\n\nकाकिनीशक्तिसंयुक्तं तत्र वायोस्त्वगिन्द्रियम् ।\n\nएतद् रूपञ्च संयोज्य स्वर्गे रमणकामिनि ।। ५७ ।।\n\nजीवकुण्डलिनीं स्पर्शं विशुद्धौ स्थापयेत् ततः ।\n\nधूम्रवर्णं कण्ठपद्मं षोडशस्वरमण्डितम् ।। ५८ ।।\n\nतत्कर्णिकायामाकाशं शिवञ्च कारिणीयुतम् ।\n\nवाचं श्रोत्रं च आकाशे संस्थाप्य नगनन्दिनि ।। ५९ ।।\n\nएतानि स्पर्शं शब्दे च नीत्वा शाङ्करि मत्प्रिये ।\n\nजीर्व कुण्डलिनीं शब्दञ्चाज्ञापत्रे निधापयेत् ।। ६० ।।\n\nनेत्रपद्मं शुक्लवर्णं द्विदलमक्षभूषितम् ।\n\nतत्कर्णिकायां त्रिकोणं यद् बाणलिङ्गञ्च सङ्गतम् ।। ६१ ।।\n\nमनश्चात्र सदा भाति हाकिनीशक्तिलाञ्छितम् ।\n\nबुद्धिप्रकृत्यहङ्कारलक्षितं तेजसा परम् ।। ६२ ।।\n\nजीवात्मानं कुण्डलिनीं मनश्चापि महेश्वरि ।\n\nसहस्रारे महापद्मे मनश्चापि नियोजयेत् ।। ६३ ।।\n\nसहस्रारं नित्यपद्मं शुक्लवर्णमधोमुखम् ।\n\nअकारादिक्षकारान्तैः स्फुरद्वर्णैर्विराजितम् ।। ६४ ।।\n\nतत्कर्णिकायां देवेशि अन्तरात्मा ततो गुरुः ।\n\nसूर्यस्य मण्डलञ्चैव चन्द्रमण्डलमेव च ।। ६५ ।।\n\nततो वायुर्महानादो ब्रह्मरन्ध्रं ततः स्मृतम् ।\n\nतस्मिन् रन्ध्रे विसर्गञ्च नित्यानन्दं निरञ्जतम् ।। ६६ ।।\n\nतदूर्ध्वे शंखिनी देवी सृष्टिस्थित्यन्तकारिणी ।\n\nतस्याधःस्था च देवेशि चतुर्मण्डलमध्यगम् ।। ६७ ।।\n\nत्रिकोणं तत्र संञ्चिन्त्य कैलासमत्र भावयेत् ।\n\nइह स्थाने महादेवि स्थिरचित्तं विधाय च ।। ६८ ।।\n\nजीवजीवी गतव्याधिर्न पुनर्जन्मसंभवः ।\n\nअत्र नित्योदिता वृद्धिक्षयहीना अमाकला ।। ६९ ।।\n\nतन्मध्ये कुटिला निर्वाणाख्या सप्तदशी कला ।\n\nनिर्वाणाख्यान्तर्गता वह्निरूपा निरोधिका ।। ७० ।।\n\nनादोऽव्यक्तस्तदुषरि कोट्यादित्यसमप्रभा ।\n\nनिर्वाणशक्तिः परमा सर्वेषां योनिरूपिणी ।। ७१ ।।\n\nअस्यां शक्तौ शिवं ज्ञेयं निर्विकारं निरञ्जनम् ।\n\nअत्रैव कुण्डलीशक्ति र्मुद्राकारा सुरेश्वरि ।। ७२ ।।\n\nपुनस्तेन प्रकारेण गच्छन्त्याधारपङ्कजे ।\n\nकथिता योनिमुद्रेयं मया ते परमेश्वरि ।। ७३ ।।\n\nविना येन न सिद्धेन निहरेत् परमात्मना ।\n\nतद् दिव्यामृतधाराभिर्लाक्षाभाभिर्महेश्वरि ।। ७४ ।।\n\nतर्पयेद् देवतां योगी योगेनाऽनेन साधकः ।\n\nकुण्डलीशक्तिसिद्धिः स्याद् वर्णकोटिशतैरपि ।। ७५ ।।\n\nतस्मात् त्त्वयापि गिरिजे गोपनीयं प्रयत्नतः ।\n\nमन्त्ररूपां कुण्डलिनीं ध्यात्वा षट्चक्रमण्डले ।। ७६ ।।\n\nकन्दमध्यात् सुमधुरं कूजन्तीं सततोत्थिताम् ।\n\nगच्छन्तीं ब्रह्मरन्ध्रेण प्रविशन्तीं स्वकेतनम् ।। ७७ ।।\n\nमूलाधारे च तां देवीं संस्थाप्य वीरवन्दिते ।\n\nचित्रिणीग्रथिता मालाजापं ब्रह्माण्डसुन्दरि ।। ७८ ।।\n\nरहस्यं परमं दिव्यं मन्त्रचैतन्यमीरितम् ।\n\nमुद्राचैतन्ययोर्ज्ञानं वर्णानां ज्ञानमेव च ।। ७९ ।।\n\nमन्त्रार्थं कथितं देवि तव स्नेहात् प्रियंवदे ।\n\nअस्य ज्ञानं विना भद्रे सिद्धिर्न स्यात् सुलोचने ।\n\nइति ते कथितं देवि योनिक्रीडेदमुत्तमम् ।। ८० ।।\n\nश्री-ईश्वर उवाच\n\nसुरासुरजगद्वन्द्य पार्वतीभगसेवक ।\n\nइदानीं श्रोतुमिच्छामि योनेः कवचमुत्तमम् ।। ८१ ।।\n\nश्री-ईश्वर उवाच\n\nयद् धृत्वा पठनात् सर्वाः शक्तयो वरदाः प्रिये ।\n\nएतस्य कवचस्यापि ऋषिश्च श्रीसदाशिवः ।। ८२ ।।\n\nछन्दो गायत्री देवता योनिरूपा सनातनी ।\n\nचतुर्वर्गेषु देवेशि विनियोगः प्रकीर्तितः ।। ८३ ।।\n\nओं मम् माम् मिम् मीम् मुम् मूम् मेम् मैम् मोम् मौम् मं मः ।\n\n(दक्षपादम्) मम शिरो रक्षन्तु स्वाहा ।\n\nओं मम् माम् मिम् मीम् मुम् मूम् मेम् मैम् मोम् मौम् मं मः\n\nओं माम् ओं आकुटाम् मम रक्षन्तु स्वाहा मम् माम् ।\n\nओं मम् माम् मिम् मीम् मुम् मूम् मेम् मैम् मोम् मौम् मंमः मम हृदयादिदक्षबाहुं रक्षन्तु ।\n\nओं मं मां मिं मीं मुम् मूम् मेम् मैम् मोम् मौं मः\n\nओं मम् माम् मिम् मीम् मुम् मूम् मेम् मैम् मोम् मौम् मं मः\n\nमम हृदयादिवामबाहु रक्षन्तु मम । ओं मम् माम् मिम् मीम् मुम् मूम् मेम् मैम् मोम् मौम् मं मः दक्षपादं रक्षन्तु मम । वामपादं रक्षन्तु मम सदा स्वाहा स्वाहा स्वाहा ।\n\nओं मम् माम् मिम् मीम् मुम् मूम् मेम् मैम् मोम् मौम् मं मः\n\nमम हृदादिषु नासां रक्षन्तु स्वाहा । ओं मम् माम् मिम् मीम् मुम् मूम् मेम् मैम् मोम् मौम् मं मः उपस्थं रक्षन्तु मम सदा स्वाहा । ओं मम् माम् मिम् मीम् मुम् मूम् मेम् मैम् मोम् मौम् मं मः ।।\n\nइदं हि योनिकवचं रहस्यं परमाद्भुतम् ।\n\nअज्ञात्वा यो जपेन्मन्त्रं सर्वं निष्फलतां व्रजेत् ।। ८४ ।।\n\nरहस्यं परमं दिव्यं सावधानाऽवधारय ।\n\nमूलाधारे महेशानि जपेद् यन्त्रं वरानने ।। ८५ ।।\n\nमूलाधारे महेशानि वरारोहेऽन्तरात्मनि ।\n\nप्रतिचक्रे महेशानि पठेद् योनिं सनातनीम् ।। ८६ ।।\n\nचन्द्रसूर्योपरागे च पठेद् वा कवचं प्रिये ।\n\nस्वनारीं रमयेद् यन्त्रे परनारीमथापि वा ।। ८७ ।।\n\nकवचस्य प्रसादेन योनिमुद्रा हि सिद्ध्यति ।\n\nइदं हि कवचं देवि पठित्वा कमलानने ।। ८८ ।।\n\nमैथुनं महदाख्यानं त्वया सह मया कृतम् ।\n\nकवचस्य प्रसादेन जना यान्ति परां गतिम् ।। ८९ ।।\n\nभूर्जपत्रे समालिख्य स्वयंभूकुसुमेन तु ।\n\nशुक्लेन कुसुमेनापि रोचनालक्तकेन च ।। ९० ।।\n\nस्वर्णस्थां गुटिकां कृत्वा धारयेद् यन्त्रमानवः ? ।\n\nइह लोके परत्रे च स एव श्रीसदाशिवः ।। ९१ ।।\n\nअष्टोत्तरशतञ्चास्य प्रपठेत् सिद्धि वाञ्छया ।\n\nकिमत्र बहुनोक्तेन अस्मात् परतरो नहि ।\n\nनमो योन्यै नमो योन्यै कुण्डलिन्यै नमो नमः ।। ९२ ।।\n\nइति दक्षिणाम्नाये सार्धलक्षग्रन्थे कङ्कालमालिनीतन्त्रे योनिमुद्रादिकथनं द्वितीयः पटलः ।। २ ।।\n\nअथ तृतीयः पटलः\n\nश्रीदेवी उवाच\n\nइदानीं श्रोतुमिच्छामि गुरुपूजनमुत्तमम् ।।\n\nश्री-ईश्वर उवाच\n\nकथयामि महादेवि अप्रकाश्यं वरानने ।\n\nनिर्गुणञ्च परं ब्रह्म गुरुरित्यक्षरद्वयम् ।। १ ।।\n\nमहामन्त्रं महेशानि गोपनीयं परात्परम् ।\n\nतत्र ध्यानं प्रवक्ष्यामि शृणु पार्वति सादरम् ।। २ ।।\n\nसहस्रदलपद्मस्थमन्तरात्मानमुज्ज्वलम् ।\n\nतस्योपरि नादबिन्दोर्मध्ये सिंहासनोज्ज्वले ।। ३ ।।\n\nचिन्तयेन्निजगुरुं नित्यं रजताचलसन्निभम् ।\n\nवीरासनसमासीनं मुद्राभरणभूषितम् ।। ४ ।।\n\nशुभ्रमाल्याम्बरधरं वरदाभयपाणिनम् ।\n\nवामोरुशक्तिसहितं कारुण्येनावलोकितम् ।। ५ ।।\n\nप्रियया सव्यहस्तेन धृतचारुकलेवरम् ।\n\nवामेनोत्पलधारिण्या रक्ताभरणभूषया ।। ६ ।।\n\nज्ञानानन्दसमायुक्तं स्वरेत्तन्नामपूर्वकम् ।\n\nमानसैस्तूपचारैश्च संपूज्य कल्पयेत् सुधीः ।। ७ ।।\n\nगन्धं भूम्यात्मकं दद्याद् भावपुष्पैस्ततः परम् ।\n\nधूपं वायवात्मकं देवि तेजसा दीपमेव च ।। ८ ।।\n\nनैवेद्यममृतं दद्यात् पानीयं वरुणात्मकम् ।\n\nअम्बरं मुकुटं दद्यात् वस्त्रञ्चैव मम प्रिये ।। ९ ।।\n\nचामरं पादुकाच्छत्रं तथालङ्कारभूषणैः ।\n\nतत्तन्मुद्राविधानेन संपूज्याथ गुरुं यजेत् ।। १० ।।\n\nयथाशक्ति जपं कृत्वा समर्प्य कवचं पठेत् ।\n\nइति ते कथितं सम्यग् गुरुपूजनमुत्तमम् ।। ११ ।।\n\nश्रीदेवी उवाच\n\nभूतनाथ महादेव कवचं तस्य मे वद ।। १२ ।।\n\nश्री-ईश्वर उवाच\n\nअथ ते कथयामीशे कवचं मोक्षदायकम् ।\n\nयस्य ज्ञानं विना देवि न सिद्धिर्न च सद्गतिः ।। १३ ।।\n\nब्रह्मादयोऽपि गिरिजे सर्वत्र जयिनः स्मृताः ।\n\nअस्य प्रसादात् सकला वेदागमपुरःसराः ।। १४ ।।\n\nकवचस्यास्य देवेशि ऋषिर्विष्णुरुदाहृतः ।\n\nछन्दो विराड् देवता च गुरुदेवः स्वयं शिवः ।। १५ ।।\n\nचतुर्वर्गे ज्ञानमार्गे विनियोगः प्रकीर्तितः ।\n\nसहस्रारे महापद्मे कर्पूरधवलो गुरुः ।। १६ ।।\n\nवामोरुगतशक्तिर्यः सर्वतः परिरक्षतु ।\n\nपरमाख्यो गुरुः पातु शिरसं म वल्लभे ।। १७ ।।\n\nपरापराख्यो नासां मे परमेष्ठिर्मुखं मम ।\n\nकण्ठं मम सदा पातु प्रह्लादानन्दनाथकः ।। १८ ।।\n\nबाहू द्वौ सनकानन्दः कुमारानन्दनायकः ।\n\nवशिष्ठनन्दनाथश्च हृदयं पातु सर्वदा ।। १७ ।।\n\nक्रोधानन्दः कटिं पातु सुखानन्दः पदं मम ।\n\nध्यानानन्दश्च सर्वाङ्गं बोधानन्दश्च कानने ।। २० ।।\n\nसर्वत्र गुरवः पान्तु सर्वे ईश्वररूपिणः ।\n\nइति ते कथितं भद्रे कवचं परमं शिवे ।। २१ ।।\n\nभक्तिहीने दुराचारे दद्यान्मृत्युमवाप्नुयात् ।\n\nअस्यैव पठनाद् देवि धारणाच्छ्रवणात् प्रिये ।। २२ ।।\n\nमन्त्राः सिद्धाश्च जायन्ते किमन्यत् कथयामि ते ।\n\nकण्ठे वा दक्षिणे बाहौ शिखायां वीरवन्दिते ।। २३ ।।\n\nधारणान्नाशयेत् पापं गङ्गायां कलुषं यथा ।\n\nइदं कवचमज्ञात्वा यदि मन्त्रं जपेत् प्रिये ।। २४ ।।\n\nतत् सर्वं निष्फलं कृत्वा गुरुर्याति सुनिश्चितम् ।\n\nशिवे रुष्टे गुरुस्त्राता गुरौ रुष्टे न कश्चन ।। २५ ।।\n\nश्रीपार्वती उवाच\n\nलोकेश कथ्यताम् देव गुरुगीता मयि प्रभो ।। २६ ।।\n\nश्रीशिव उवाच\n\nशृणु तारिणि वक्ष्यामि गीतां ब्रह्ममयीं पराम् ।\n\nगुरुः स्वयं सर्वशास्त्राणामहमेव प्रकाशकः ।। २७ ।।\n\nत्वमेव गुरुरूपेण लोकानां प्राणकारिणी ।\n\nगया गङ्गा काशिका च त्वमेव सकलं जगत् ।। २८ ।।\n\nकावेरी यमुना रेवा करतोया सरस्वती ।\n\nचन्द्रभागा गौतमी च त्वमेव कुलपालिका ।। २९ ।।\n\nब्रह्माण्डं सकलं देवि कोटिब्रह्माण्डमेव च ।\n\nनहि ते वक्तुमर्हामि क्रियाजालं महेश्वरि ।। ३० ।।\n\nउक्त्वा उक्त्वा भावयित्वा भिक्षुकोऽयं नगात्मजे ।\n\nकथं त्वं जननी भूत्वा बधूस्त्वं मम देहिनाम् ।। ३१ ।।\n\nतव चक्रं महेशानि अतीतं परमात्मनः ।\n\nइति ते कथिता गीता गुरुदेवस्य ब्रह्मणः ।। ३२ ।।\n\nसंक्षेपेण महेशानि प्रभुरेव गुरुः स्वयम् ।\n\nजगत् समस्तमस्थेयं गुरुस्थेयो हि केवलम् ।। ३३ ।।\n\nतं तोषयित्वा देवेशि नतिभिस्तत्त्रिभिस्तथा ।\n\nनानाविधद्रव्यदानैः सिद्धिः स्यात् साधकोत्तमः ।। ३४ ।।\n\nइति श्रीदक्षिणाम्नाये सार्धलक्षग्रन्थे कङ्कालमालिनीतन्त्रे श्रीगुरुपूजनकवचगुरुगीता नाम तृतीयः पटलः ।। ३ ।।\n\nअथ चतुर्थः पटलः\n\nश्रीपार्वती उवाच\n\nकथयस्व विरूपाक्ष महाकालीमनुं प्रभो ।\n\nश्री-ईश्वर उवाच\n\nअथातः संप्रवक्ष्यामि महाकालीमनुं प्रिये ।\n\nयस्य विज्ञानमात्रेण सर्वसिद्धीश्वरो भवेत् ।। २ ।।\n\nश्रिया विष्णुं मम कान्त्या सम्मुखेन समः सुखी ।\n\nशौचेन शुचिना तुल्यो बलेन पवनोपमः ।। ३ ।।\n\nवागीश्वरः समो वाचि धनेन धनपः स्वयम् ।\n\nसार्वज्ञे शम्भुना तुल्यो दाने दाधीचिना समः ।। ४ ।।\n\nआज्ञया देवराजोऽसौ ब्राह्मण्येन प्रजापतिः ।\n\nभृगोरिव तपस्वी च चन्द्रवत् प्रीतिवर्धनः ।। ५ ।।\n\nतेजसाग्निसमो भक्त्या नारदः शिवकृष्णयोः ।\n\nरूपेण मदनः साक्षात् प्रतापे भानुसन्निभः ।। ६ ।।\n\nशास्त्रचर्चास्वाङ्गिरसो जामदग्न्यः प्रतिज्ञया ।\n\nसिद्धानां भैरवः साक्षात् गङ्गेव मलनाशकः ।। ७ ।।\n\nअथवा बहुनोक्तेन किं वा तेन वरानने ।\n\nन तस्य दूरितं किञ्चित् महाकालीं स्मरेद्धिया ।। ८ ।।\n\nशब्दब्रह्ममयीं स्वाहां भोगमोक्षैकदायिकाम् ।\n\nभोगेन मोक्षमाप्नोति श्रुत्वा गुरुमुखात् पराम् ।। ९ ।।\n\nतां विद्यां शृणु वक्ष्यामि यया भैरवतां व्रजेत् ।\n\nक्रोधीशं क्षतजारूढं धूम्रभैरव्यलक्षितम् ।। १० ।।\n\nनादबिन्दुसमायुक्तं मन्त्रं स्वर्गेऽपि दुर्लभम् ।\n\nएकाक्षरीसमा नास्ति विद्या त्रिभुवने प्रिये ।। ११ ।।\n\nमहाकाली गुह्यविद्या कलिकाले च सिद्धिदा ।\n\nअथान्यत् संप्रवक्ष्यामि दक्षिणां कालिकां पराम् ।। १२ ।।\n\nवाग्भवं बीजमुच्चार्य कामराजं ततः परम् ।\n\nमायाबीजं ततो भद्रे त्र्यक्षरं मन्त्रमीरितम् ।। १३ ।।\n\nकामराजं ततो कूर्चं मायाबीजमतः परम् ।\n\nअपरं त्र्यक्षरं प्रोक्तं पूर्वोक्तं फलदं प्रिये ।। १४ ।।\n\nहालाहलं समुच्चार्य मायाद्वयमतः परम् ।\n\nएतत्तु त्र्यक्षरं देवि सर्वकामफलप्रदम् ।। १५ ।।\n\nएतेषाञ्चैव मन्त्राणां फलमन्यत् शृणु प्रिये ।\n\nन कालनियमोऽत्रास्ति नारिमित्रादिदूषणम् ।। १६ ।।\n\nकायक्लेशकरं नैव प्रयासो नास्य साधने ।\n\nदिवा वा यदि वा रात्रौ जपः सर्वत्र शोभनः ।। १७ ।।\n\nभोगमोक्षविरोधोऽत्र साधने नास्ति निश्चितम् ।\n\nभोगेन लभते मोक्षं नरोऽपि विद्ययानया ।। १८ ।।\n\nअस्या जपात्तथा ध्यानात् लभेन्मुक्तिं चतुर्विधाम् ।\n\nनानया सदृशी विद्या नानया सदृशो जपः ।। १९ ।।\n\nनानया सदृशं ध्यानं नानया सदृशं तपः ।\n\nसत्यं सत्यं पुनः सत्यं सत्यपूर्वं वदाम्यहम् ।। २० ।।\n\nअनया सदृशी विद्या नास्ति सिद्धिः सुगोचरे ।\n\nअथ संक्षेपतो वक्ष्ये पूजाविधिमनुत्तमम् ।। २१ ।।\n\nविस्तारे कस्य वा शक्तिः को वा जानाति तत्त्वतः ।\n\nपूजा च त्रिविधा प्रोक्ता नित्यनैमित्तिकाम्यतः ।। २२ ।।\n\nतत्रैव नित्यपूजाञ्च वक्ष्ये ताञ्च निशामय ।\n\nभैरवोऽस्य ऋषिः प्रोक्त उष्णिक् छन्द उदाहृतम् ।। २३ ।।\n\nदेवता मुनिभिः प्रोक्ता महाकाली पुरातनी ।\n\nविनियोगस्तु विद्यायाः पुरुषार्थचतुष्टये ।। २४ ।।\n\nपञ्चशुद्धिविहीनेन यत्कृतं न च तत्कृतम् ।\n\nपञ्चशुद्धिं विना पूजा अभिचाराय कल्प्यते ।। २५ ।।\n\nआत्मशुद्धिः स्थानशुद्धिर्द्रव्यस्य शोधनस्तथा ।\n\nमन्त्रशुद्धिर्देवशुद्धिः पञ्चशुद्धिरितीरिता ।। २६ ।।\n\nभूप्रदेशे समे शुद्धिः पुष्पः प्रकरसंकुले ।\n\nआसनं कल्पयेदादौ कोमलं कम्बलन्तु वा ।। २७ ।।\n\nवामे गुरून् पुनर्नत्वा दक्षिणे गणपतिं विभुम् ।\n\nभूतशुद्धिं तथा कुर्यात् पूजायोग्या यथा भवेत् ।। २८ ।।\n\nप्राणायामादि विधिवत् ऋण्यादिन्यासमाचरेत् ।\n\nआदौ शुद्धिभैरवाय ऋषये नम इत्यथ ।। २९ ।।\n\nउष्णिक् छन्दसे नमसा मुखे छन्दो विनिर्दिशेत् ।\n\nमम प्रिये महाकाली देवतायै नमो हृदि ।। ३० ।।\n\nह्रीं बीजाय नमः पूर्वं हुं शक्तये नमोऽप्यथ ।\n\nकवित्वार्थे विनियोग इति विन्यस्य वाञ्छया ।। ३१ ।।\n\nकेवलां मातृकां न्यस्य बीजन्यास समाचरेत् ।\n\nओं क्रा/ अङ्गुष्ठयोर्न्यस्य ओं क्री/ तर्जन्योर्नमः ।। ३२ ।।\n\nओं क्र/ मध्यमयोर्न्यस्य ओं क्रै/ अनामिकाद्वयोः ।\n\nओं क्रौ/ कनिष्ठायुगले ओं क्रः करतले तथा ।। ३३ ।।\n\nपुनर्हृदयादिष्वेतैर्जातियुक्तैः षडङ्गकम् ।\n\nषडदीर्घभावं स्वबीजैः प्रणवाद्यैस्तु विन्यसेत् ।। ३४ ।।\n\nवर्णन्यासं तथा कुर्याद् येन देवीमयो भवेत् ।\n\nअ आ इ ई उ ऊ ऋ ॠ ऌ ॡ च हृदये न्यसेत् ।। ३५ ।।\n\nए ऐ ओ औ अं अः क ख ग घ वै दक्षिणे भुजे ।\n\nङ च छ ज झ ञ ट ठ ड ढ वै वामके भुजे ।। ३६ ।।\n\nण त थ द ध न प फ ब भ दक्षजङ्घके न्यसेत् ।\n\nम य र ल व श ष स ह ल क्ष वामजङ्घके ।। ३७ ।।\n\nपञ्चधा सप्तधा वापि मूलविद्यां समुच्चरन् ।\n\nशिर-आदि च पादान्तं न्यसेद् व्यापकमुत्तम् ।। ३८ ।।\n\nनित्यन्यास इति प्रोक्तः सर्व एव सुखावहः ।\n\nअथ ध्यानं प्रवक्ष्यामि भैरवाकारदायकम् ।। ३९ ।।\n\nहिमालयगिरेर्मध्ये नगरे भैरवस्य च ।\n\nदिव्यस्थाने महापीठे मणिमण्डपराजिते ।। ४० ।।\n\nनारदाद्यैर्मुनिश्रेष्ठैः संसेवितपदाम्बुजाम् ।\n\nतत्र ध्यायेन्महाकालीमाद्यां भैरवन्दिताम् ।। ४१ ।।\n\nनीलेन्दीवरवर्णिनीं युग्मापीनतुङ्गस्तनीम्\n\nसुप्तश्रीहरिपीठराजितवतीं भीमां त्रिनेत्रां शिवाम् ।\n\nमुद्राखड्गकरां वराभययुतां चित्राम्बरोद्दीपनीं\n\nवन्दे चञ्चलचन्द्रकान्तमणिभिर्मालां दधानां पराम् ।। ४२ ।।\n\nध्यानान्तरं प्रवक्ष्यामि शृण गौरि गिरेः सुते ।\n\nतत्र पीठे महादेवीं कालीं दानवसेविताम् ।। ४३ ।।\n\nमेघाङ्गी विगताम्बरां शवशिरारूढां त्रिनेत्रां परां\n\nकर्णालम्बितबाणयुग्मलसितां मुण्डावलीमण्डिताम् ।\n\nवामाधोर्ध्व कराम्बुजे नरशिरःखड्गञ्च सव्येतरे ।\n\nदानाभीतिविमुक्तकेशनिचया ध्येया सदा कालिका ।। ४४ ।।\n\nअपरञ्च प्रवक्ष्यामि ध्यानं परमदुर्लभम् ।\n\nकालीं करालवदनां घोरदंष्ट्रां त्रिलोचनाम् ।। ४५ ।।\n\nस्मरेच्छरकरश्रेणिकृतकाञ्चीं दिगम्बराम् ।\n\nवीरासनसमासीनां महाकालोपरि स्थिताम् ।। ४६ ।।\n\nश्रुतिमूलसमाकीर्णां सृक्कणीं घोरनादिनीम् ।\n\nमुण्डमालागलद्रक्तचर्चितां पीवरस्तनीम् ।। ४७ ।।\n\nमदिरामोदितास्फालकम्पिताखिलमेदिनीम् ।\n\nवामे खड्गं छिन्नमुण्डं धारिणीं दक्षिणे करे ।। ४८ ।।\n\nवराभययुतां घोरवदनां लोलजिह्विकाम् ।\n\nशकुन्तपक्षसंयुक्तवाणकर्णविभूषिताम् ।। ४९ ।।\n\nशिवाभिर्घोररावाभिः सेवितां प्रलयोदिताम् ।\n\nचण्डहासचण्डनादचण्डाख्यानैश्च भैरवैः ।। ५० ।।\n\nगृहीत्वा नरकङ्कालं जयशब्दपरायणैः ।\n\nसेविताखिलसिद्धौघैर्मुनिभिः सेवितां पराम् ।। ५१ ।।\n\nएषामन्यतमं ध्यानं कृत्वा च साधकोत्तमः ।\n\nमानसैरुपचारैश्च सोऽहमात्मानमर्चयेत् ।। ५२ ।।\n\nततो देवीं समभ्यर्च्य अर्घ्यद्वयं निवेदयेत् ।\n\nदशपञ्चारपद्मेषु पीठपूजां समाचरेत् ।। ५३ ।।\n\nतत्रावाह्य महादेवीं नियमेन समाहितः ।\n\nततो ध्यायेन्महादेवीं कालिकां कुलभूषणाम् ।। ५४ ।।\n\nमहाकालं यजेद्द्यत्नात् पीठशक्तिं ततो यजेत् ।\n\nकालीं कपालिनीं कुल्लां कुरुकुल्लां विरोधिनीम् ।। ५५ ।।\n\nविप्रचित्तां तथा चैव वहिः षट्कोणके पुनः ।\n\nउग्रामुग्रप्रभां दीप्तां तत्र त्रिकोणके पुनः ।। ५६ ।।\n\nमहाकालं यजेद्यत्नात्पीठशक्तिं ततोयजेत् ।\n\nकालीं कृपालिनी कुल्लां कुरुकुल्लां विरोधिनीम् ।। ५७ ।।\n\nविप्रचिंत्तां तथा चैव वहिः षट्कोणके पुनः ।\n\nउग्रामुग्रेप्रभां दीप्तां तत्र त्रिकोणके पुनः ।। ५८ ।।\n\nनीलां घनां वलाकाञ्च तथा परत्रिकोणके ।\n\nमात्रां मुद्रां नित्याञ्चैव तथैवान्तस्त्रिकोणके ।। ५९ ।।\n\nसर्वा श्यामा असिकरा मुण्डमालाविभूषणा ।\n\nतर्जनीं वामहस्तेन धारयन्ती शुचिस्मिता ।। ६० ।।\n\nब्राह्म्याद्यास्तथावाह्य यजेत् पूर्वदलक्रमात् ।\n\nब्राह्मी नारायणी चैव तथैव च महेश्वरी ।। ६१ ।।\n\nचामुण्डापि च कौमारी तथा चैवात्र राजिता ।\n\nवाराही च तथा पूज्या नारसिंही तथैव च ।। ६२ ।।\n\nसर्वासामपि दातव्या बलिः पूजा तथैव च ।\n\nअनुलेपनकं गन्धं धूपदीपौ च पानकम् ।। ६३ ।।\n\nत्रिस्त्रिः पूजा च कर्तव्या सर्वासामपि साधकैः ।\n\nपुनर्गन्धादिभिः पूज्य जप्त्वा शेषं समर्पयेत् ।। ६४ ।।\n\nसमयं चार्चयेद् देव्या योगिनीयोगिभिः सह ।\n\nमधु मांसं तथा मत्स्यं यत् किञ्च कुलसाधनम् ।। ६५ ।।\n\nशक्त्यै दत्वा ततः पश्चाद् गुरवे विनिवेदयेत् ।\n\nतदनुज्ञां मूर्ध्नि कृत्वा शेषं चात्मनि योजयेत् ।। ६६ ।।\n\nमधु मांसं विना यस्तु कुलपूजां समाचरेत् ।\n\nजन्मान्तरसहस्रस्य सुकृतिस्तस्य नश्यति ।। ६७ ।।\n\nतस्मात् सर्वप्रयत्नेन मकारपञ्चकैर्यजेत् ।\n\nमधुना न विना मन्त्रं न मन्त्रेण विना मधु ।। ६८ ।।\n\nपरस्परविरोधेन कथं सिध्यन्ति साधकाः ।\n\nकुण्डकुम्भकपालादिपदार्थानां निषेवणम् ।। ६९ ।।\n\nसौरे तन्त्रे विरुद्धं च शैवे शाक्ते महाफलम् ।\n\nब्रह्माण्डखण्डसम्भूतमशेषरत्नसम्भवम् ।। ७० ।।\n\nश्वेतं पीतं सुगन्धं च निर्मलं भूरितेजसम् ।\n\nअथवा कुम्भमध्येऽस्मिन् स्रवन्तं परमामृतम् ।। ७१ ।।\n\nअन्तर्लयो बहिर्मध्ये त्रिकोणोदरवर्तिनि ।\n\nतद् वाह्यं स्फाटिकोदारमणिचन्द्रं च मण्डलम् ।। ७२ ।।\n\nतेनामृतेन तद्बाह्ये चिन्तयेत् परमामृतम् ।\n\nआरम्भस्तरुणः प्रौढस्तदन्ते तरुणः पुनः ।। ७३ ।।\n\nएभिरुल्लासवान् योगी स्वयं शिवमयो यतः ।\n\nसर्वशेषे च देवेशि सामान्यार्घ्यं पदेऽर्पयेत् ।। ७४ ।।\n\nविशेषार्घ्यं शिवे दत्वा देव्याः प्रियतमो भवेत् ।\n\nसाङ्गक्रियां पदे दत्वा सामान्यार्घ्यं शिवे भवेत् ।। ७५ ।।\n\nइत्युक्त्वा स परामर्षी[र्शी] शक्तितोषणकारकः ।\n\nभोगेन लभते मोक्षं बहुना जल्पितेन किम् ।। ७६ ।।\n\nनियमः पुरुषे ज्ञेयो न योषित्सु कदाचन ।\n\nयद्वा तद्वा येन केन सर्वदा सर्वतोऽपि च ।। ७७ ।।\n\nयोषितां ध्यानयोगेन शुद्धशेषं न संशयः ।\n\nबालां वा यौवनोन्मत्तां वृद्धां वा युवतीं तथा ।। ७८ ।।\n\nकुत्सितां वा महादुष्टां नमस्कृत्य विसर्जयेत् ।\n\nतासां प्रहारो निन्दा च कौटिल्यमप्रियं तथा ।। ७९ ।।\n\nसर्वथा न च कर्तव्यमन्यथा सिद्धिरोधकृत् ।\n\nइति ते कथितं शेषमाचरेद् लक्षणं प्रिये ।।\n\nनित्यपूजाक्रमं भक्त्या ज्ञात्वा सिद्धिमवाप्नुयात् ।। ८० ।।\n\nइति दक्षिणाम्नाये कङ्कालमालिनीतन्त्रे सार्धलक्षग्रन्थे महाकालीमन्त्रपूजाकथनं नाम चतुर्थः पटलः ।। ४ ।।\n\nपञ्चमः पटलः\n\nश्रीपार्वती उवाच\n\nकथयस्व महाभाग पुरश्चरणमुत्तमम् ।\n\nकस्मिन् काले च कर्तव्यं कलौ सिद्धिदमद्भुतम् ।। १ ।।\n\nश्री-ईश्वर उवाच\n\nसामान्यतः प्रवक्ष्यामि पुरश्चर्याविधिं शृणु ।\n\nनाशुभो विद्यते कालो नाशुभो विद्यते क्वचित् ।। २ ।।\n\nन विशेषो दिवारात्रौ न सन्ध्यायां महानिशि ।\n\nकालाकालं महेशानि भ्रान्तिमात्रं न संशयः ।। ३ ।।\n\nप्रलये महति प्राप्ते सर्वं गच्छति ब्रह्मणि ।\n\nतत्काले च महाभीमे को गच्छति शुभाशुभम् ।। ४ ।।\n\nकलिकाले महामाये भवन्त्यल्पायुषो जनाः ।\n\nअनिर्दिष्टायुषः सर्वे कालचिन्ता कथं प्रिये ।। ५ ।।\n\nयत्कालं ब्रह्मचिन्तायां तत्कालं सफलं प्रिये ।\n\nपुरश्चर्याविधौ देवि कालचिन्तां न चाचरेत् ।। ६ ।।\n\nनात्र शुद्ध्याद्यपेक्षास्ति न निषिद्धादिदूषणम् ।\n\nदिक्कालनियमो नात्र स्थित्यादिनियमो नहि ।। ७ ।।\n\nन जपे कालनियमो नार्चादिष्वपि सुन्दरि ।\n\nस्वेच्छाचारोऽत्र नियमो महामन्त्रस्य साधने ।। ८ ।।\n\nनाधर्मो विद्यते सुभ्रु प्रचरेद् हृष्टमानसः ।\n\nजम्बूद्वीपे च वर्षे च कलौ भारतसंज्ञके ।। ९ ।।\n\nषण्मासादपि गिरिजे जपात् सिद्धिर्न संशयः ।\n\nयन्नोक्तं सर्वतन्त्रेषु तदद्य कथयामि ते ।। १० ।।\n\nसुभगे शृणु चार्वङ्गि कल्याणि कमलेक्षणे ।\n\nकलौ च भारते वर्षे येन सिद्धिः प्रजायते ।। ११ ।।\n\nतत्सर्वं कथयाम्यद्य सावधानाऽवधारय ।\n\nकलिकाले वरारोहे जपमात्रं प्रशस्यते ।। १२ ।।\n\nन तिथिर्न व्रतं होमं स्नानं सन्ध्या प्रशस्यते ।\n\nपुरश्चर्यां विना देवि कलौ मन्त्रं न साधयेत् ।। १३ ।।\n\nसत्यत्रेतायुगं देवि द्वापरं सुखसाधनम् ।\n\nकलिकाले दुराघर्षं सर्वदुःखमयं सदा ।। १४ ।।\n\nसारं हि सर्वतन्त्राणां महाकालीषु कथ्यते ।\n\nप्रातःकृत्यादिकं कृत्वा ततः स्नानं समाचरेत् ।। १५ ।।\n\nकृत्वा सन्ध्यां तर्पणं च संक्षेपेण वरानने ।\n\nपूजां चैव वरारोहे यस्य यत् पटलक्रमात् ।। १६ ।।\n\nपूजाद्वारे च विन्यस्य बलिं दद्याद् यथाक्रमम् ।\n\nप्राणायामत्रयं चैव माषभक्तबलिं तथा ।। १७ ।।\n\nसङ्कल्प्योपास्य देवेशि बलिदानस्य साधकः ।\n\nआदौ गणपतेर्बीजं गमित्येकाक्षरं विदुः ।। १८ ।।\n\nभूमौ विलिख्य गुप्तेन बलिं पिण्डोपमं ततः ।\n\nओं गं गणपतये स्वाहा इति मन्त्रेण साधकः ।। १९ ।।\n\nबलिमित्थं च सर्वत्र बीजोपरि प्रदापयेत् ।\n\nओं भैरवाय ततः स्वाहा भैरवाय बलिं ततः ।। २० ।।\n\nओं क्षं क्षेत्रपालाय स्वाहा क्षेत्रपालबलिं ततः ।\n\nओं यां योगिनिभ्यो नमः स्वाहा च योगिनीबलिम् ।। २१ ।।\n\nसंपूज्य विधिना दद्यात् पूर्ववत् क्रमतो बलिम् ।\n\nकथोपकथनं देवि त्यजेदत्र सुरालये ।। २२ ।।\n\nपूर्वे गणपतेर्भद्रे उत्तरे भैरवाय च ।\n\nपश्चिमे क्षेत्रपालाय योगिन्यै दक्षिणे ददेत् ।। २३ ।।\n\nइन्द्रादिभ्यो बलिं दद्यादात्मकल्याणहेतवे ।\n\nतदा सिद्धिमवाप्नोति चान्यथा हास्यकेवलम् ।। २४ ।।\n\nपलैकं माषकल्कञ्च पलमेकञ्च तण्डुलम् ।\n\nअर्द्धतोलं घृतञ्चैव दधि अर्द्धार्द्धतोलकम् ।। २५ ।।\n\nशर्करैकतोलकेन बलिं दद्यात् सुसिद्धये ।\n\nएतेषां सहयोगेन बलिर्भवति शाम्भवि ।। २६ ।।\n\nपूजास्थाने तथा भद्रे कूर्मबीजं लिखेत् ततः ।\n\nचन्द्रबिन्दुमयं बीजं कूमबीजं इतीरितम् ।। २७ ।।\n\nस्थापयेदासनं तत्र पूजयेत् पटलक्रमात् ।\n\nभूतशुद्धिं ततः कृत्वा प्राणायामं ततः परम् ।। २८ ।।\n\nअङ्गन्यासं करन्यासं मातृकान्यासमेव च ।\n\nयः कुर्यान्मातृकान्यासं स शिवो नात्र संशयः ।। २९ ।।\n\nततस्तु भीमतिलकं रुद्राक्षं धारयेत्ततः ।\n\nरुद्राक्षस्य च माहात्म्यं भस्मनश्च शृणु प्रिये ।। ३० ।।\n\nआग्नेयमुच्यते भस्म दुग्धगोमयसम्भवम् ।\n\nशोधयेन्मूलमन्त्रेण अष्टोत्तरशतं जपन् ।। ३१ ।।\n\nशिरोदेशे ललाटे च स्कन्धयोर्भ्रूप्रदेशके ।\n\nबाह्वोः पार्श्वद्वये देवि कण्ठदेशे हृदि प्रिये ।। ३२ ।।\n\nश्रुतियुग्मे पृष्ठदेशे नाभौ तुण्डे महेश्वरि ।\n\nकूर्पराद् बाहुपर्यन्तं कक्षे ग्रीवासु पार्वति ।। ३३ ।।\n\nसर्वाङ्गे लेपयद् देवि किमन्यत् कथयामि ते ।\n\nमध्यमानामिकाङ्गुल्यङ्गुष्ठेन तिलकं ततः ।। ३४ ।।\n\nतिलकं तु त्रिरेखं स्याद् रेखाणां नवधा मतम् ।\n\nपृथिव्यग्निस्तथा शक्तिः क्रियाशक्तिर्महेश्वरः ।। ३५ ।।\n\nदेवः प्रथमरेखायां भक्त्या ते परिकीर्तितः ।\n\nन भस्मांश्चैव सुभगे द्वितीया चैव देवता ।। ३६ ।।\n\nपरमात्मा शिवो देवस्तृतीयायाश्च देवता ।\n\nएतान्नित्यं नमस्कृत्य त्रिपुण्ड्रं धारयेद् यदि ।। ३७ ।।\n\nमहेश्वरव्रतमिदं कृत्वा सिद्धीश्वरो भवेत् ।\n\nब्रह्मचारी गृहस्थो वा वनस्थो वा यतिस्तथा ।। ३८ ।।\n\nमहापातकसंघातैर्मुच्यते सर्वपातकात् ।\n\nतथाऽन्यक्षत्रविट्शूद्रस्त्रीहत्यादिषु पातकैः ।। ३९ ।।\n\nवीरब्राह्मणहत्याभिर्मुच्यते सुभगेश्वरि ।\n\nअमन्त्रेणापि यः कुर्याद् ज्ञात्वा च महिमोन्नतिम् ।। ४० ।।\n\nत्रिपुण्ड्रभालतिलको मुच्यते सर्वपातकैः ।\n\nपरद्रव्यापहरणं परदाराभिमर्षणम् ।। ४१ ।।\n\nपरनिन्दा परक्षेत्रहरणं परपीडनम् ।\n\nअसत्यवाक्यपैशुन्यं पारुष्यं देवविक्रयम् ।। ४२ ।।\n\nकूटसाक्ष्यं व्रतत्यागं कैतवं नीचसेवनम् ।\n\nगोमृगाणां हिरण्यस्य तिलकम्बलवाससाम् ।। ४३ ।।\n\nअन्नधान्यकुशादीनां नीचेभ्योऽपि परिग्रहम् ।\n\nदासीवेश्यासु कृष्णासु वृषलीसु नदीषु च ।। ४४ ।।\n\nरजस्वलासु कन्यासु विधवासु च सङ्गमे ।\n\nमांसचर्मरसादीनां लवणस्य च विक्रयम् ।। ४५ ।।\n\nएवंरूपाण्यसंख्यानि पापानि विविधानि च ।\n\nसद्य एव विनश्यन्ति त्रिदण्डस्य च धारणात् ।। ४६ ।।\n\nशिवद्रव्यापहरणात् शिवनिन्दाञ्च कुत्रचित् ।\n\nनिन्दायाः शिवभक्तानां प्रायश्चित्तैर्न शुध्यति ।। ४७ ।।\n\nत्रिपुण्ड्रं शिरसा धृत्वा तत्क्षणादेव शुध्यति ।\n\nदेवद्रव्यापहरणे ब्रह्मस्वहरणेन च ।। ४८ ।।\n\nकुलान्यग्नय एवात्र विनश्यन्ति सदाशिवे ।\n\nमहादेवि महाभागे ब्राह्मणातिक्रमेण च ।। ४९ ।।\n\nकुलरक्षा भवत्यस्मात् त्रिपुण्ड्रस्य च सेवनात् ।\n\nरुद्राक्षं यस्य देहेषु ललाटेषु त्रिपुण्ड्रकम् ।। ५० ।।\n\nयदि स्यात् स च चाण्डालः सर्ववर्णोत्तमोत्तमः ।\n\nयानि तीर्थानि लोकेऽस्मिन् गङ्गाद्याः सरितश्च याः ।। ५१ ।।\n\nस्नातो भवति सर्वत्र यल्ललाटे त्रिपुण्ड्रकम् ।\n\nसप्तकोटिमहामन्त्रा उपमन्त्रास्तथैव च ।। ५२ ।।\n\nश्रीविष्णोः कोटिमन्त्राश्च कोटिमन्त्राः शिवस्य च ।\n\nते सर्वे तेन जप्ता च यो बिभर्ति त्रिपुण्ड्रकम् ।। ५३ ।।\n\nसहस्रं पूर्वजातानां सहस्रं च जनिष्यताम् ।\n\nस्ववंशजातमर्त्यानामुद्धरेद् यस्त्रिपुण्ड्रकृत् ।। ५४ ।।\n\nषडैश्वर्यगुणोपेतः प्राप्य दिव्यवपुस्ततः ।\n\nदिव्यं विमानमारुह्य दिव्यास्त्रशतसेवितः ।। ५५ ।।\n\nविद्याधारणां सिद्धानां गन्धर्वाणां महौजसाम् ।\n\nइन्द्रादिलोकपालानां लोकेषु च यथाक्रमम् ।। ५६ ।।\n\nभुक्त्वा भोगान् सुविपुलं प्रदेशानां पुरेषु च ।\n\nब्रह्मणः पदमासाद्य तत्र कल्पायुतं वसेत् ।। ५७ ।।\n\nविष्णुलोके च रमते आब्रह्मणः शतायुषम् ।\n\nशिवलोकं ततः प्राप्य रमते कालमक्षयम् ।। ५८ ।।\n\nशिवसायुज्यमाप्नोति न स भूयोऽपि जायते ।\n\nशैवे विष्णौ च सौरे च गाणपत्येषु पार्वति ।। ५९ ।।\n\nशक्तिरूपा च या गौः स्यात् तस्या गोमयसम्भवम् ।\n\nभस्म तेषु महेशानि विशिष्टं परिकीर्तितम् ।। ६० ।।\n\nशैवापि च वरारोहे साद्गुण्यं वरवर्णिनि ।\n\nशक्तौ प्रशस्तमोक्षं हि भस्म यौवनजीवने ।। ६१ ।।\n\nअन्येषां गोकरीषेण भस्म शक्त्यादिकेष्वपि ।\n\nसामान्यमेतत् सुश्रोणि विशेषं शृणु मत्प्रिये ।। ६२ ।।\n\nकरीषभस्मादनघे हौमं भस्म महाफलम् ।\n\nहौमभस्मात् कोटिगुणं विष्णुहोमं महेश्वरि ।। ६३ ।।\n\nशिवहोमं तद्द्विगुणं भस्मात्तु शृणु सुन्दरि ।\n\nस्वीयेष्टदेवताहोममनन्तं प्रियवादिनि ।। ६४ ।।\n\nतन्माहात्म्यमहं वक्तुं कल्पकोटिशतैरपि ।\n\nन समर्थो योगमार्गो किमन्यत् कथयामि ते ।। ६५ ।।\n\nहोमः कलियुगे देवि जम्बूद्वीपस्य वर्षके ।\n\nभारताख्ये महाकालि दशांशं क्रमतः शिवे ।। ६६ ।।\n\nनास्तिकास्ते महामोहे केवलं होममाचरेत् ।\n\nलक्षं वाप्ययुतं वापि सहस्रं वा वरानने ।। ६७ ।।\n\nअष्टाधिकशतं वापि काम्यहोमं प्रकल्पयेत् ।\n\nनित्यहोमं च कर्तव्यं शक्त्या च परमेश्वरि ।। ६८ ।।\n\nप्रजपेन्नित्यपूजायामष्टोत्तरसहस्रकम् ।\n\nअष्टोत्तरशतं वापि अष्टपञ्चाशतं चरेत् ।। ६९ ।।\n\nअष्टात्रिंशत्संख्यकं वा अष्टाविंशतिमेव च ।\n\nअष्टादशं द्वादशं च दशाष्टौ च विधानतः ।। ७० ।।\n\nहोमं चैव महेशानि एतत्संख्याविधानतः ।\n\nएवं सर्वत्र देवेशि नित्यकर्ममहोत्सवः ।। ७१ ।।\n\nइत्थं प्रकारं यद् भस्म अङ्गे संलिप्य साधकः ।\n\nमालाञ्चैव महेशानि नरास्थ्यद्भुतपूजिताम् ।। ७२ ।।\n\nगले दद्याद् वरारोहे शक्तश्चेद् दिव्यनायिके ।\n\nरुद्राक्षमाल्यं संधार्यं ततः शृणु मम प्रिये ।। ७३ ।।\n\nएवं कृत्वा त्वया सार्द्धं पितृभूमौ स्थितं मया ।\n\nसुभगे शृणु सुश्रोणि रुद्राक्षं परमं पदम् ।। ७४ ।।\n\nसर्वपापक्षयकरं रुद्राक्षं ब्रह्मणीश्वरि ।\n\nअभुक्तो वाऽपि भुक्तो वा नीचान्नीचतरोऽपि वा ।। ७५ ।।\n\nरुद्राक्षं धारयेद् यस्तु मुच्यते सर्वपातकात् ।\n\nरुद्राक्षधारणं पुण्यं कैवल्यसदृशं भवेत् ।। ७६ ।।\n\nमहाव्रतमिदं पुण्यं त्रिकोटितीर्थसंयुतम् ।\n\nसहस्रं धारयेद् यस्तु रुद्राक्षाणां शिचिस्मिते ।। ७७ ।।\n\nतं नमन्ति सुराः सर्वे यथा रुद्रस्तथैव सः ।\n\nअभावे तु सहस्रस्य बाह्वोः षोडश षोडश ।। ७८ ।।\n\nएकं शिखायां कवचयोर्द्वादश द्वादश क्रमात् ।\n\nद्वात्रिंशत् कण्ठदेशे तु चत्वारिंशत् शिरे तथा ।। ७९ ।।\n\nउभयोः कर्णयोः षट् षड् हृदि अष्टोत्तरं शतम् ।\n\nयो धारयति रुद्राक्षान् रुद्रवत् स च पूजितः ।। ८० ।।\n\nमुक्ताप्रवालस्फटिकैः सूर्येन्दुमणिकाञ्चनैः ।\n\nसमेतान् धारयेद् यस्तु रुद्राक्षान् शिव एव सः ।। ८१ ।।\n\nकेवलानपि रुद्राक्षान् यो बिभर्ति वरानने ।\n\nतं न स्पृशन्ति पापानि तिमिरानीव भास्करम् ।। ८२ ।।\n\nरुद्राक्षमालया जप्तो मन्त्रोऽनन्तफलप्रदः ।\n\nयस्याङ्गे नास्ति रुद्राक्ष एकोऽपि वरवर्णिनि ।। ८३ ।।\n\nतस्य जन्म निरर्थं स्यात् त्रिपुण्ड्ररहितं यथा ।\n\nरुद्राक्षं मस्तके बध्वा शिरःस्नानं करोति यः ।। ८४ ।।\n\nगङ्गास्नानफलं तस्य जायते नात्र संशयः ।\n\nरुद्राक्षं पूजयेद् यस्तु विना तोयाभिषेचनैः ।। ८५ ।।\n\nयत्फलं शिवपूजायां तदेवाप्नोति निश्चितम् ।\n\nएकवक्त्रैः पञ्चवक्त्रैस्त्रयोदशमुखैस्तथा ।। ८६ ।।\n\nचतुर्दशमुखैर्जप्त्वा सर्वसिद्धिः प्रजायते ।\n\nकिं बहूक्त्या वरारोहे कृत्वा गतिकमद्भुतम् ।। ८७ ।।\n\nरुद्राक्षं यत्नतो धृत्वा शिव एव स साधकः ।\n\nभस्मना तिलकं कृत्वा पश्चाद् रुद्राक्षधारणम् ।। ८८ ।।\n\nप्राणायामं ततः कृत्वा संकल्प्योपास्य साधकः ।\n\nमूलमन्त्रसिद्धिकामः कुर्याच्च वर्णपूजनम् ।। ८९ ।।\n\nषट्त्रिंशद्वर्णमालार्चा विस्तारोन्नतिशालिनी ।\n\nविलिप्य चन्दनं शुद्धं सर्ववर्णात्मके घटे ।। ९० ।।\n\nसर्वावयवसंयुक्तान् विलिख्य मातृकाक्षरान् ।\n\nगुरुं संपूज्य विधिवद् घटस्थापनमाचरेत् ।। ९१ ।।\n\nपञ्चाशमातृकावर्णान् पूजयेद् विभवक्रमात् ।\n\nपञ्चोपचारैः संपूज्य ध्यानं कृत्वा प्रसन्नधीः ।। ९२ ।।\n\nशुक्लविद्युत्प्रतीकाशां द्विभुजां लोललोचनाम् ।\n\nकृष्णाम्बरपरिधानां शुक्लवस्त्रोत्तरीयिणीम् ।। ९३ ।।\n\nनानाभरणभूषाढ्यां सिन्दूरतिलकोज्ज्वलाम् ।\n\nकटाक्षविशिखोद्दीप्तामज्जनाञ्चितलोचनाम् ।। ९४ ।।\n\nमन्त्रसिद्धिप्रदां नित्यां ध्यायेत् सत्त्वस्वरूपिणीम् ।\n\nरक्तविद्युत्प्रतीकाशां द्विभुजां लोललोचनाम् ।। ९५ ।।\n\nशुक्लाम्बरपरीधानां कृष्णवस्त्रोत्तरीयिणीम् ।\n\nनानाभरणभूषाढ्यां सिन्दूरतिलकोज्ज्वलाम् ।। ९६ ।।\n\nकटाक्षविशिखोद्दीप्तामञ्जनाञ्चितलोचनाम् ।\n\nमन्त्रसिद्धिप्रदां नित्यां ध्यायेद् रजःस्वरूपिणीम् ।। ९७ ।।\n\nभ्रमद्भ्रमरसंकाशां द्विभुजां लोललोचनाम् ।\n\nरक्तवस्त्रपरीधानां कृष्णवस्त्रोत्तरीयिणीम् ।। ९८ ।।\n\nनानाभरणभूषाढ्यां सिन्दूरतिलकोज्ज्वलाम् ।\n\nकटाक्षविशिखोद्दीप्तां भ्रूलतापरिसेविताम् ।। ९९ ।। \n\nमन्त्रसिद्धिप्रदां नित्यां ध्यायेत् तमः स्वरूपिणीम् ।\n\nध्यात्वा पाद्यादिकं दत्वा त्रिगुणां पूजयेत् क्रमात् ।। १०० ।।\n\nओं ऊङ्काररूपिण्यै नमः पाद्यैः प्रपूजयेत् ।\n\nआदिध्यानेन सुभगे यजेत् सत्त्वमयीं पराम् ।। १०१ ।।\n\nओं कङ्काररूपिण्यै नमः पाद्यादिभिर्यजेत् ।\n\nक्रमात् सप्तदशार्णं हि द्वितीयं ध्यानमाचरन् ।। १०२ ।।\n\nओं दंकाररूपिण्यै नमः पाद्यादिभिर्यजेत् ।\n\nक्रमात् सप्तदशार्णं हि तृतीयं ध्यानमाचरन् ।। १०३ ।।\n\nएवं क्रमेण पञ्चाशद्ववर्णान् हि परिपूजयेत् ।\n\nइति ते कथितं भद्रे पञ्चाशद्वर्णपूजनम् ।। १०४ ।।\n\nवर्णानां पूजनाद् भद्रे देवपूजा प्रजायते ।\n\nअणिमाद्यष्टसिद्धीनां पूजा स्याद् वर्णपूजनात् ।। १०५ ।।\n\nसप्तकोटिमहाविद्या उपविद्या तथैव च ।\n\nश्रीविष्णोः कोटिमन्त्राश्च कोटिमन्त्राः शिवस्य च ।। १०६ ।।\n\nपूजनात् पूजितं सर्वं वर्णानां सिद्धिदायकम् ।\n\nप्रथमं प्रणवं दत्वा सहस्रं कुण्डलीमुखे ।। १०७ ।।\n\nमूलविद्यां ततो भद्रे सहस्रयुगलं जपेत् ।\n\nततस्तु सुभगे मातर्जपेच्च दीपिनीं पराम् ।। १०८ ।।\n\nआदौ गायत्रीमुच्चार्य मूलमन्त्रं ततः परम् ।\n\nप्रणवं च ततो भीमे भयानां सहयोगतः ।। १०९ ।।\n\nसदैवैनां महेशानि दीपिनीं परिकीर्तिताम् ।\n\nएतामपि सहस्रं च प्रजपेत् कुण्डलीमुखे ।। ११० ।।\n\nप्रणवादौ जपेद् विद्यां गायत्र्यां दीपिनीं पराम् ।\n\nगायत्रीं शृणु वक्ष्यामि अ/ ङ/ म/ म/ ङ/ न/ प्रिये ।। १११ ।।\n\nषडक्षरमिदं मन्त्रं गायत्री समुदीरितम् ।\n\nअस्याश्च फलमाप्नोति तदैव वरवर्णिनि ।। ११२ ।।\n\nस्मरणं कुण्डलीमध्ये मनसा उन्मनी सह ।\n\nसहस्रारे कर्णिकायां चन्द्रमण्डलमध्यगाम् ।। ११३ ।।\n\nसर्वसंकल्परहिता कला सप्तदशी भवेत् ।\n\nउन्मनीनाम तस्य हि भवपाशनिकृन्तनी ।। ११४ ।।\n\nउन्मन्या सहितो योगी न योगी उन्मनीं विना ।\n\nबुद्धिमङ्कुशसंयुक्तामुन्मनीं कुसुमान्विताम् ।। ११५ ।।\n\nउन्मनीञ्च मनोवर्णं स्मरणात् सिद्धिदायिनीम् ।\n\nस्मरेत् कुण्डलीयोगादमृतं रक्तरोचिषम् ।\n\nउन्मनीकुसुमं तत्तु ज्ञेयं परमदुर्लभम् ।। ११६ ।।\n\nहंसं नित्यमनन्तमध्यमगुणं स्वाधारतो निर्गतां\n\nशक्तिं कुण्डलिनी समस्तजननी हस्ते गृहीत्वा च ताम् ।\n\nकान्ता स्वाश्रममर्ककोटिरुचिरा नामामृतोल्लासिनी\n\nदेवीं तां गमनागमैः स्थिरमतिर्ध्यायेद् जगन्मोहिनीम् ।। ११७ ।।\n\nइति ते कथितं ध्यानं मृत्युञ्जयमनामयम् ।\n\nविना मनोन्मनीमन्त्रं विना ध्यानं जपं वृथा ।। ११८ ।।\n\nततः संकल्प्य ध्यात्वैव मूलमन्त्रस्य सिद्धये ।\n\nगायत्रीमयुतं जप्त्वा तदर्धं प्रणवं जपेत् ।। ११९ ।।\n\nदीपनं प्रणवस्यार्धं जपेत् पञ्चदिनावधि ।\n\nशूद्राणां प्रणवं देवि चतुर्दशस्वरं प्रिये ।। १२० ।।\n\nनादबिन्दुसमायुक्तं स्त्रीणां चैव वरानने ।\n\nमनौ स्वाहा च या देवी शूद्रोच्चार्या न संशयः ।। १२१ ।।\n\nहोमकार्ये महेशानि शूद्रः स्वाहां न चोच्चरेत् ।\n\nमन्त्रोऽप्यूहो नास्ति शूद्रे विषबीजं विना प्रिये ।। १२२ ।।\n\nगणपत्याद्यौ यद् दत्तं बलिदानं दिने दिने ।\n\nतेनैव बलिना भद्रे हविष्यं सम्मतं सदा ।। १२३ ।।\n\nशेष इष्टं प्रपूज्याथ हविष्याशी स्त्रिया सह ।\n\nजापकस्य च यन्मन्त्रमेकवर्णं ततः प्रिये ।। १२४ ।।\n\nतस्य पत्नी साभिरूपा प्रयतं प्रजपेत् यदि ।\n\nतदा फलमवाप्नोति साधकः शक्तिसङ्गतः ।। १२५ ।।\n\nशक्तिहीने भवेद् दुःखं कोटिपुरश्चरणेन किम् ।\n\nसाधकश्च हविष्याशी साधिका तद्विवर्जिता ।। १२६ ।।\n\nयथेच्छाभोजनं तस्यास्ताम्बूलपूरितानना ।\n\nनानाभरणवेषाढ्या धूपामोदनमोदिता ।। १२७ ।।\n\nशिवहीना तु या नारी दूरे तां परिवर्जयेत् ।\n\nश्रीदेवी उवाच\n\nगायत्रीजपकाले तु साधिका किं जपेत् प्रभो ।। १२८ ।।\n\nश्रीशिव उवाच\n\nश्लोक नो. २९, ३०अ मिस्सिन्ग्\n\nगायत्रीमजपाविद्यां प्रजपेद् यदि साधिका ।\n\nपूर्वोक्तेन विधानेन ध्यात्वा कृत्वा च पूजनम् ।। १३१ ।।\n\nमानसं परमेशानि जपेत् तद्गतमानसा ।\n\nततः षष्ठदिनं प्राप्य प्रातः स्नानं समाचरेत् ।। १३२ ।।\n\nकुङ्कुमागुरुपङ्केन कस्तूरीचन्दनेन च ।\n\nकूर्मबीजं लिखेद् भद्रे अथवा श्वेतचन्दनैः ।। १३३ ।।\n\nतत्रासनं समास्थाय विशेत् साधकसन्निधौ ।\n\nएवं विधाय सा साध्वी साधकोऽपि प्रसन्नधीः ।। १३४ ।।\n\nसंकल्प्य विधिना भक्त्या मूलमन्त्रस्य सिद्धये ।\n\nलक्षं जपेत् पुरश्चर्याविधौ विधिविधानतः ।। १३५ ।।\n\nतद्विधानं वदामीशे श्रुत्वा त्वमवधारय ।\n\nओं ओं क/ हु/ भ/ स/ देवि प्रातः स्नानोत्तर परम् ।। १३६ ।।\n\nदशधा प्रजपेन्मन्त्रं जिह्वाशोधनकारकम् ।\n\nततश्च प्रजपेन्मन्त्रं मौनी मध्यन्दिनावधि ।। १३७ ।।\n\nतस्य वामे तस्य पत्नी तस्य एकाक्षरं जपेत् ।\n\nसाधकः शिवरूपश्च साधिका शिवरूपिणी ।। १३८ ।।\n\nअन्योन्यचिन्तनाच्चैव देवत्वं जायते ध्रुवम् ।\n\nआदावन्ते च प्रणवं दत्वा मन्त्रं जपेत् सुधीः ।। १३९ ।।\n\nदशधा वा सप्तदशं जप्त्वा मन्त्रं जपेत्तु सः ।\n\nप्रातःकालं समारभ्य जपेन्मध्यन्दिनावधि ।। १४० ।।\n\nएवं हि प्रत्यहं कुर्याद् यावल्लक्षं समाप्यते ।\n\nद्वितीयप्रहरादूर्ध्वं नित्यपूजादिकं चरेत् ।। १४१ ।।\n\nस्नानं कृत्वा ततो धीमान् हविष्यं बुभुजेत् ततः ।\n\nतत्पत्नी शक्तिरूपा च पातिव्रत्यपरायणा ।। १४२ ।।\n\nतस्याश्चेच्छा भवेद् येषु बुभुजेत् पानभूषिता ।\n\nदशदण्डगते रात्रौ शययायां प्रजपेन्मनुम् ।। १४३ ।।\n\nताम्बूलपूरितमुखो धूपामोदेन मोदितः ।\n\nवामे श्रीशक्तिरूपा च जपेच्च साधकाक्षरम् ।। १४४ ।।\n\nदक्षिणे साधकः सिद्धो दिवामाने जपेन्मनुम् ।\n\nआद्यन्तगोपनं कृत्वा प्रत्यहं प्रजपेद् यदि ।। १४५ ।।\n\nततः सिद्धिमवाप्नोति प्रकाशाद्धानिरेव च ।\n\nमातृकापुटितं कृत्वा चन्द्रबिन्दुसमन्वितम् ।। १४६ ।।\n\nप्रत्यहं प्रजपेन्मन्त्रमनुलोमविलोमतः ।\n\nजपादौ सुभगे प्रौढे प्रत्यहं प्रजपेन्मनुम् ।। १४७ ।।\n\nतेन हे सुभगे मातः पुरश्चरणमीरितम् ।\n\nसमाप्ते पुरश्चरणे गुरुदेवं प्रपूजयेत् ।। १४८ ।।\n\nतदा सिद्धो भवेन्मन्त्रो गुरुदेवस्य पूजनात् ।\n\nजम्बूद्वीपस्य वर्षे च कलिकाले च भारते ।। १४९ ।।\n\nदशांशं वर्जयेद् भद्रे नास्ति होमः कदाचन ।\n\nदशांशं क्रमतो देवि पञ्चाङ्गविधिना कलौ ।। १५० ।।\n\nनाचरेत् कुत्रचिन्मन्त्री पुरश्चर्याविधिं शुभे ।\n\nभ्रमाद् यदि महेशानि कारयेत् साधकोत्तमः ।। १५१ ।।\n\nसिद्धिहानिर्महानिष्टं जायते भारतेऽनघ ।\n\nदशांशं जायते पूर्णं गुरुदेवस्य पूजनात् ।। १५२ ।।\n\nअत एव महेशानि भक्त्या गुरुपदं यजेत् ।\n\nदक्षिणां गुरवे दद्यात् सुवर्णं वाससान्वितम् ।। १५३ ।।\n\nधान्यं तिलं तथा दद्याद् धेनुं वापि पयस्विनीम् ।\n\nअन्यथा विफलं सर्वं कोटिपुरश्चरेण किम् ।। १५४ ।।\n\nकुमारीभोजनं सान्तं सर्वसिद्धिप्रदायकम् ।\n\nकुमारी भोजिता येन त्रैलोक्यं तेन भोजितम् ।। १५५ ।।\n\nपूजनाद् दर्शनाद् तस्या रमणात् स्पर्शनात् प्रिये ।\n\nसर्वं सम्पूर्णमायाति साधको भक्तिमानसः ।। १५६ ।।\n\nपुरश्चरणसम्पन्नो वीरसाधनमाचरेत् ।\n\nयस्यानुष्ठानमात्रेण मन्दभाग्योऽपि सिध्यति ।। १५७ ।।\n\nपुत्रदारधनस्नेहलोभमोहविवर्जितः ।\n\nमन्त्रं वा साधयिष्यामि देहं वा पातयाम्यहम् ।। १५८ ।।\n\nएवं प्रतिज्ञामासाद्य गुरुमाराध्य यत्नतः ।\n\nबलिदानादिना सर्वं मानसैः परिपूज्य च ।। १५९ ।।\n\nशरत्काले महापूजा क्रियते या च वार्षिकी ।\n\nतस्मिन् पक्षे विशेषेण पुरश्चरणमाचरेत् ।। १६० ।।\n\nदेव्या विधिं समारभ्य यावत् स्यान्नवमी तिथिः ।\n\nप्रत्यहं प्रजपेन्मन्त्रं सहस्रं भक्तिभावतः ।। १६१ ।।\n\nहोमपूजादिकं चैव यथाशक्त्या विधिं चरेत् ।\n\nसप्तम्यादौ विशेषेण पूजयेदिष्टदेवताम् ।। १६२ ।।\n\nअष्टम्यादि नवम्यान्तमुपवासपरो भवेत् ।\n\nअष्टमी-नवमीरात्रौ पूजां कुर्यात् महोत्सवम् ।। १६३ ।।\n\nइत्थं जपादिकं कुर्यात् साधकः स्थिरमानसः ।\n\nशक्त्या सह वरारोहे कुमारीपूजनं चरेत् ।। १६४ ।।\n\nदशम्यां पारणं कुर्यान्मत्स्यमांसादिभिः प्रिये ।\n\nएवं पुरस्क्रियां कृत्वा साधकः शिवतां व्रजेत् ।। १६५ ।।\n\nअथवान्यप्रकारेण पुरश्चरणमुच्यते ।\n\nशरत्काले महादेव्या बोधेन च महोत्सवे ।। १६६ ।।\n\nप्रतिपत्तिथिमारभ्य नवमान्तं मम प्रिये ।\n\nपूर्वोक्तविधिना मन्त्री कुर्यात् पुरस्क्रियां धिया ।। १६७ ।।\n\nअथवान्य प्रकारेण पुरश्चरणमुच्यते ।\n\nशरत्काले चतुर्थ्यादि नवम्यन्तं सहस्रकम् ।। १६८ ।।\n\nजपित्वा प्रत्यहं भद्रे सप्तम्यादौ प्रपूजयेत् ।\n\nतथा सर्वोपचारैस्तु वस्त्रालङ्कारभूषणैः ।। १६९ ।।\n\nमहिषैश्छागलैर्मेषैश्चतुर्वर्गं लभेन्नरः ।\n\nअष्टमीसन्धिवेलायां तेनैन विधिना पशुम् ।। १७० ।।\n\nछित्त्वा तस्योपरि स्थित्वा मध्यनक्तं जपेत् सुधीः ।\n\nविभीर्ध्यानपरो भूत्वा वांछितां सिद्धिमाप्नुयात् ।। १७१ ।।\n\nनवम्यां नियतं जप्त्वा पूजयित्वा यथाविधि ।\n\nगुरवे दक्षिणां दद्याद् दशम्यां पारयेत्ततः ।। १७२ ।।\n\nएवं कृत्वा पुरश्चर्यां किं न साधयति साधकः ।\n\nअथवान्यप्रकारेण पुरश्चरणमुच्यते ।। १७३ ।।\n\nअष्टमीसन्धिवेलायामष्टोत्तरलतागृहे ।\n\nप्रविश्य मन्त्री विधिवत् तासामभ्यर्च्य यत्नतः ।। १७४ ।।\n\nपूर्वोक्तकल्पमासाद्य पूजादिकमथाचरन् ।\n\nकेवलं कामदेवोऽसौ जपेदष्टोत्तरं शतम् ।। १७५ ।।\n\nमहासिद्धो भवेत् सद्यो लतादर्शनपूजनात् ।\n\nलतागृहं शृणु प्रौढे कामकौतुकलालसे ।। १७६ ।।\n\nअष्टौ संख्या अतिक्रम्य नवसंख्यादिसांखिकाम् ।\n\nयौवनादिगुणैर्युक्ताः साधिकाः कामगर्विताः ।। १७७ ।।\n\nस्त्रियो यत्र गृहे सन्ति तद्गृहं हि लतागृहम् ।\n\nअथवान्यप्रकारेण पुरश्चरणमुच्यते ।। १७८ ।।\n\nपूर्वोक्तानि महेशानि हेमन्तादि-ऋतौ चरेत् ।\n\nसाधकः पूर्णतां प्राप्य सर्वभोगेश्वरो भवेत् ।। १७९ ।।\n\nअथवान्यप्रकारेण पुरश्चरणमुच्यते ।\n\nचतुर्दशीं समारभ्य यावदन्या चतुर्दशी ।। १८० ।।\n\nतावज्जप्ते महेशानि मन्त्री वांछितमाप्नुयात् ।\n\nअथवान्यप्रकारेण पुरश्चरणमुच्यते ।। १८१ ।।\n\nकृष्णाष्टम्यां समारभ्य यावत् कृष्णाष्टमी भवेत् ।\n\nसहस्रसंख्याजप्ते तु पुरश्चरणमिष्यते ।। १८२ ।।\n\nयत् कृत्वा परमेशानि सिद्धिः स्यान्नत्र संशयः ।\n\nअथवान्यप्रकारेण पुरश्चरणमुच्यते ।। १८३ ।।\n\nकृष्णां चतुर्दशीं प्राप्य नवम्यन्तं महोत्सवे ।\n\nअष्टमी-नवमीरात्रौ पूजां कुर्याद् विशेषतः ।। १८४ ।।\n\nदशम्यां पारणं कुर्यान्मत्स्यमांसादिभिः प्रिये ।\n\nषट्सहस्रंजपेन्नित्यं भक्तिभावपरायणः ।। १८५ ।।\n\nअथवान्यप्रकारेण पुरश्चरणमुच्यते ।\n\nअष्टम्याञ्च चतुर्दश्यां नवम्यां वीरवन्दिते ।। १८६ ।।\n\nसूर्योदयं समारभ्य यावत् सूर्योदयो भवेत् ।\n\nतावज्जप्ते निरातङ्कः सर्वसिद्धीश्वरो भवेत् ।। १८७ ।।\n\nअथवान्यप्रकारेण पुरश्चरणमुच्यते ।\n\nअष्टम्याञ्च चतुर्दश्यां पक्षयोरुभयोरपि ।। १८८ ।।\n\nअस्तमारभ्य सूर्यस्य यावत् सूर्यास्तमं भवेत् ।\n\nतावज्जप्तो निरातंकः सर्वसिद्धीश्वरो भवेत् ।। १८९ ।।\n\nअथवा निर्जनस्थस्य अस्थिशययासनेन च ।\n\nउदयास्तं दिवा जप्त्वा सर्वसिद्धीश्वरो भवेत् ।। १९० ।।\n\nतेनासनेन वा देवी अस्तमारभ्य भस्वतः ।\n\nजपित्वा चास्तपर्यन्तं साधकः सिद्धिमाप्नुयात् ।। १९१ ।।\n\nजपान्ते पूजयित्वा च गुरवे दक्षिणां ददेत् ।\n\nअथवान्यप्रकारेण पुरश्चरणमुच्यते ।। १९२ ।।\n\nसूर्योदयं समारभ्य घटिका च दशक्रमात् ।\n\nऋतवः स्युर्वसन्ताद्या अहोरात्रं दिने दिने ।। १९३ ।।\n\nवसन्तो ग्रीष्म वर्षा च शरधेमन्तशिशिराः ।\n\nवसन्तश्चैव पूर्वाह्णे ग्रीष्मो मध्यन्दिनं तथा ।। १९४ ।।\n\nअपराह्ने प्रावृषः स्युः प्रदोषे शरदः स्मृताः ।\n\nअर्द्धरात्रौ तु हेमन्तः सेषे च शिशिरः स्मृतः ।। १९५ ।।\n\nसूर्योदयं समारभ्य वसन्तान्तं समाहितः ।\n\nतावज्जप्ते महेशानि पुरश्चर्या हि सिध्यति ।। १९६ ।।\n\nततः पूजादिकं कृत्वा शक्तियुक्तश्च साधकः ।\n\nगुरवे दक्षिणां दत्वा सर्वसिद्धीश्वरो भवेत् ।। १९७ ।।\n\nअथवान्यप्रकारेण पुरश्चरणमुच्यते ।\n\nग्रीष्मादिषु महेशानि पञ्चस्वर्त्तुषु साधकः ।। १९८ ।।\n\nपृथग्जप्त्वा वरारोहे पुरश्चर्या हि सिध्यति ।\n\nपूर्वोक्तविधिना सर्वं कर्तव्यं वीरवन्दिते ।। १९९ ।।\n\nऋतौ जप्त्वा समस्ते तु शक्तितः पूजयेत् पराम् ।\n\nएवमाचर्यकृत्यं वै धनानामीश्वरो भवेत् ।। २०० ।।\n\nअथवान्यप्रकारेण पुरश्चरणमुच्यते ।\n\nकुमारीपूजनादेव पुरश्चर्याविधिः स्मृतः ।। २०१ ।।\n\nअथवान्यप्रकारेण पुरश्चरणमुच्यते ।\n\nगुरुमानीय संस्थाप्य देववत् पूजयेद् विभुम् ।। २०२ ।।\n\nवस्त्रालंकारभूषाद्यैः स्वयं सन्तोषयेद् गुरुम् ।\n\nतत्सुतं तत्सुतं वापि तत्पत्नीञ्च विशेषतः ।। २०३ ।।\n\nपूजयित्वा मनुं जप्त्वा सर्वसिद्धीश्वरो भवेत् ।\n\nगुरुसन्तोषमात्रेण दुष्टमन्त्रोऽपि सिध्यति ।। २०४ ।।\n\nमासि मासि च मन्त्रस्य संस्कारान् दशधा चरेत् ।\n\nएवं क्रमविधानेन कृत्वा नित्यं हि साधकः ।। २०५ ।।\n\nषण्मासाभ्यन्तरे वापि एकवर्षान्तरेऽपि वा ।\n\nसाधनैः सुभगे भद्रे यदि सिद्धिर्न जायते ।। २०६ ।।\n\nउपायास्तत्र कर्तव्याः सत्यमेतं मतं शृणु ।\n\nख्यातिर्वाहनभूषादिलाभः सुचिरजीविता ।। २०७ ।।\n\nनृपाणां तत्कुलानाञ्च वात्सल्यं लोकवश्यता ।\n\nमहदैश्वर्यनित्यञ्च पुत्रपौत्रादिसम्पदः ।। २०८ ।।\n\nअधमा सिद्धयो भद्रे षण्मासाभ्यन्तरे यदि ।\n\nएकवर्षान्तरे वापि सन्ति शङ्करवन्दिते ।। २०९ ।।\n\nसाधकाश्च तदा सिद्धा नात्र कार्या विचारणा ।\n\nअत्रोपायान् प्रवक्ष्यामि यदि सिद्धिविलम्बनम् ।। २१० ।।\n\nभ्रामणं बोधनं वश्यं पाडनञ्च तथा प्रिये ।\n\nपोषणं तोषणञ्चैव दहनञ्च ततः परम् ।। २११ ।।\n\nउपायाः सन्ति सप्तैते कृत्वा त्रेतायुगेषु च ।\n\nद्वापरे च तथा भद्रे उपायं सप्तमं स्मृतम् ।। २१२ ।।\n\nन प्रशस्तं कलौ भद्रे सप्तशंकरभाषितम् ।\n\nडाकिन्यादियुतं कृत्वा लक्षञ्च प्रजपेन्मनुम् ।। २१३ ।।\n\nडाकिनीपुटितं कृत्वा यदि सिद्धिर्न जायते ।\n\nराकिणीपुटितं कृत्वा लक्षञ्च प्रजपेन्मनुम् ।। २१४ ।।\n\nराकिणीपुटितं कृत्वा यदि सिद्धिर्न जायते ।\n\nलाकिनीपुटितं कृत्वा लक्षञ्च प्रजपेन्मनुम् ।। २१५ ।।\n\nलाकिनीपुटितं कृत्वा यदि सिद्धिर्न जायते ।\n\nकाकिनीपुटितं कृत्वा लक्षञ्च प्रजपेन्मनुम् ।। २१६ ।।\n\nकाकिनीपुटितं कृत्वा यदि सिद्धिर्न जायते ।\n\nशाकिनीपुटितं कृत्वा लक्षञ्च प्रजपेन्मनुम् ।। २१७ ।।\n\nशाकिनीपुटितं कृत्वा जपेल्लक्षं समाहितः ।\n\nतदा सिद्धो भवेन्मन्त्रो नात्र कार्या विचारणा ।। २१८ ।।\n\nलाकिनीपुटितं कृत्वा यदि सिद्धिर्न जायते ।\n\nपुटितं सत्त्वरुपिण्या लक्षञ्च प्रजपेन्मनुम् ।। २१९ ।।\n\nपुटितं सत्त्वरूपिण्या यदि सिद्धिर्न जायते ।\n\nककारादिक्षकारान्ता मातृका वर्णरूपिणी ।। २२० ।।\n\nतथा संपुटितं कृत्वा लक्षञ्च प्रजपेन्मनुम् ।\n\nछिन्नविद्यादयो मन्त्रास्तन्त्रे तन्त्रे निरूपिताः ।। २२१ ।।\n\nएते ते सिद्धिमायान्ति मातृकावर्णभावतः ।\n\nनिश्चितं मन्त्रसिद्धिः स्यान्नात्र कार्या विचारणा ।। २२२ ।।\n\nवर्णमयी पुटीकृत्य यदि सिद्धिर्न जायते ।\n\nततो गुरुपुटीकृत्य लक्षञ्च संजपेन्मनुम् ।। २२३ ।।\n\nगुरुदेवप्रसादेन अतुलां सिद्धिमाप्नुयात् ।\n\nश्रीपार्वती उवाच\n\nआदिदेव महादेव आद्यन्तगोपनं वद ।\n\nयदि नो कथ्यते देव विमुञ्चामि तदा तनुम् ।। २२४ ।।\n\nश्री-ईश्वर उवाच\n\nआद्यन्तगोपनं सूक्ष्मं कथं तत् कथयाम्यहम् ।\n\nजम्बूद्वीपस्य वर्षेषु कलौ लोकाधमाः स्मृताः ।। २२५ ।।\n\nगुरुभक्तिविहीनाश्च भविष्यन्ति गृहे गृहे ।\n\nदुष्क्रियायां रताः सर्वे परमज्ञानवर्जिताः ।। २२६ ।।\n\nलौकिकाचारिणः सर्वे भविष्यन्ति गृहे गृहे ।\n\nविना शब्दपरिज्ञानं मन्त्रदाता द्विजो भवेत् ।। २२७ ।।\n\nमम सः श्रीमतीमन्त्रः संसारोद्भवबन्धनात् ।\n\nकथ्यते देवदेवेशि मन्त्रः सर्वत्र सिद्धिदः ।।\n\nजायते तेन मे शङ्का कथं मे प्राणवल्लभे ।। २२८ ।।\n\nश्रीभैरवी उवाच\n\nभूतनाथ महाभाग हृदये मे कृपां कुरु ।\n\nकथ्यतं कथ्यतां देव यतस्ते सेविका वयम् ।। २२९ ।।\n\nश्री-ईश्वर उवाच\n\nसुभगे शृणु मे मातः कृपया कथयामि ते ।\n\nप्रथमे डाकिनी बीजं युवती षोडशाक्षरम् ।। २३० ।।\n\nअ/ आ/ इ/ ई/ उ/ ऊ/ ऋ/ ॠ/ ऌ/ ॡ/ ए/ ऐ/ ओ/ औ/ अ/ अ/ः\n\nडाकिनी देवदेवस्य ईरितं बीजमुत्तमम् ।\n\nआद्यन्तपुटितं कृत्वा मन्त्रं लक्षं जपेद् यदि ।। २३१ ।।\n\nतदा सिद्धो वरारोहे नान्यथा वचनं मम ।\n\nअधुना संप्रवक्ष्यामि डाकिनीबीजमद्भुतम् ।।\n\nएकोच्चारणमात्रेण सत्यत्रेतायुगे भवेत् ।। २३३ ।।\n\nक/ ख/ ग/ घ/ ङ/ च/ छ/ ज/ झ/ ञ/ दश तथा महेश्वरि ।\n\nइति ते कथितं भक्त्या राकिनीबीजमद्भुतम् ।। २३४ ।।\n\nट/ ठ/ ड/ ढ/ ण/ त/ थ/ द/ ध/ न/ दशकं परमेश्वरि ।\n\nइति ते कथितं भक्त्या लाकिनीबीजनिर्णयम् ।। २३५ ।।\n\nअधुना संप्रवक्ष्यामि काकिनीं सिद्धिदायिनीम् ।\n\nप/ फ/ ब/ भ/ म/ य/ र/ ल/ आर्णः श्रीवीरवन्दिते ।। २३६ ।।\n\nकथितं काकिनीबीजं चतुर्वर्गफलप्रदम् ।\n\nअधुना संप्रवक्ष्यामि सुभगे शृणु शाकिनीम् ।। २३७ ।।\n\nव/ श/ ष/ स/ चतुर्वर्णं वाञ्छितार्थप्रदं प्रिये ।\n\nइदं तु शाकिनीबीजं चतुर्वर्गप्रदायकम् ।। २३८ ।।\n\nअधुना संप्रवक्ष्यामि सुभगे शृणु हाकिनीम् ।\n\nह/ ल/ क्ष/ हाकिनीबीजं क्षिप्रं सिद्धिप्रदायकम् ।। २३९ ।।\n\nसत्त्वस्वरूपिणीबीजं शृणु सिद्धिप्रदायकम् ।\n\nअ/ आ/ इ/ ई/ उ/ ऊ/ ऋ/ ॠ/ ऌ/ ॡ/ ए/ ऐ/ ओ/ औ/ अ/ अ/ः ।। २४० ।।\n\nषोडशार्णमहाबीजं सत्त्वमध्ये प्रकीर्तितम् ।\n\nरजःस्वरूपिणीबीजं शीघ्रसिद्धिप्रदायकम् ।। २४१ ।।\n\nक/ ख/ ग/ घ/ ङ/ च/ छ/ ज/ झ/ ञ/ ट/ ठ/ ड/ ढ/ ण/ त/ थ/ ।\n\nइदं सप्तदर्शार्णं हि रजोमध्ये प्रकीर्तितम् ।। २४२ ।।\n\nरम्यं तमोमयीबीजमधुना ते वदाम्यहम् ।\n\nद/ ध/ न/ प/ फ/ ब/ भ/ म/ य/ र/ ल/ व/ श/ ष/ स/ ह/ क्ष/ ।। २४३ ।।\n\nइदं सप्तदशार्णं हि तमोमध्ये उदाहृतम् ।\n\nअधुना संप्रवक्ष्यामि मातृकाबीजमद्भुतम् ।। २४४ ।।\n\nअ/ आ/ इ/ ई/ उ/ ऊ/ ऋ/ ॠ/ ऌ/ ॡ/ ए/ ऐ/ ओ/ औ/ अ/ अ/ः\n\nक/ ख/ ग/ घ/ ङ/ च/ छ/ ज/ झ/ ञ/ ट/ ठ/ ड/ ढ/ ण/ त/ थ/ द/ ध/ न/\n\nप/ फ/ ब/ भ/ म/ य/ र/ ल/ व/ श/ ष/ स/ ह/ क्ष/\n\nइदं पञ्चाशदर्णं हि मातृकायाः प्रकीर्तितम् ।\n\nअनुलोमविलोमेन पुटीकृत्य जपं चरेत् ।। २४५ ।।\n\nलक्षं यावन्महेशानि ततः सिद्धो न संशयः ।\n\nगुरुबीजं समुद्दिष्टं गुरुरित्यक्षरद्वयम् ।। २४६ ।।\n\nडाकिनी राकिनी देवि लाकिनी काकिनी ततः ।\n\nशाकिनी हाहिनी संज्ञा सत्त्वरूपा ततः ।। २४७ ।।\n\nरजोरूपा तमोरूपा मातृकारूपिणी गुरुः ।\n\nएतास्तु परमेशानि मूर्तिः पञ्चाशदक्षरम् ।। २४८ ।।\n\nडाकिनी च महादेवि अणिमासिद्धिदायिनी ।\n\nराकिणी लघिमासिद्धिदायिनी लाकिनी तथा ।। २४९ ।।\n\nप्राप्तिसिद्धिदायिनी च काकिनी काम्यदायिनी ।\n\nशाकिनी महिमासिद्धिदायिनी हाकिनी ततः ।। २५० ।।\n\nकामावशायितासिद्धिं जपादेव प्रयच्छति ।\n\nसत्त्वरूपा तमोरूपा रजोरूपा तथैव च ।। २५१ ।।\n\nएताश्चैव महादेवि चतुर्वर्गं ददन्ति हि ।\n\nपञ्चाशद्वर्णरूपा या निर्वाणं सा ददाति हि ।। २५२ ।।\n\nगुरुर्ददाति सकलं ब्रह्माण्डज्ञानमव्ययम् ।\n\nइति ते कथितं भक्त्या डाकिन्यादिविनिर्णयम् ।। २५३ ।।\n\nडाकीनी राकिणी चैव लाकिनी काकिनी तथा ।\n\nशाकिनी लाकिनी देवि वर्णानामत्र देवताः ।। २५४ ।।\n\nगुणानां सिद्धिवर्णानां षडेता अधिदेवताः ।\n\nडाकिन्यादेर्विना ज्ञानं वर्णे वर्णे पृथक् पृथक् ।। २५५ ।।\n\nअज्ञानात् प्रजपेन्मन्त्रं डाकिन्यादेश्च भक्षणम् ।\n\nविना वर्णपरिज्ञानं कोटिपुरश्चरणेन किम् ।। २५६ ।।\n\nतस्य सर्वं भवेद् दुःखमरण्ये रोदनं यथा ।\n\nशृणु ध्यानं प्रवक्ष्यामि डाकिनीनां शुचिस्मिते ।। २५७ ।।\n\nध्यानानि यथा -\n\nशरच्चन्द्रप्रतीकाशां द्विभुजां लोललोचनाम् ।\n\nसिन्दूरतिलकोद्दीप्तामञ्जनाञ्चितलोचनाम् ।। २५८ ।।\n\nकृष्णाम्बरपरीधानां नानालङ्कारभूषिताम् ।\n\nध्यायेच्छशिमुखीं नित्यां डाकिनीमन्त्रसिद्धये ।। २५९ ।।\n\nअरुणादित्यसंकाशां द्विभुजां मृगलोचनाम् ।\n\nसिन्दूरतिलकोद्दीप्तामञ्जनाञ्चितलोचनाम् ।। २६० ।।\n\nशुक्लाम्बरपरीधानां नानाभरणभूषिताम् ।\n\nध्ययेच्छशिमुखीं नित्यां राकिनीमन्त्रसिद्धये ।। २६१ ।।\n\nसिन्दूरवर्णसंकाशां द्विभुजां खञ्जनेक्षणाम् ।\n\nसिन्दूरतिलकोद्दीप्तामञ्जनाञ्चितलोचनाम् ।। २६२ ।।\n\nशुक्लाम्बरपरीधानां नानालङ्कारभूषिताम् ।\n\nध्यायेच्छशिमुखीं नित्यां लाकिनीमन्त्रसिद्धये ।। २६३ ।।\n\nयवयावकसंकाशां द्विभुजां कञ्जनेक्षणाम् ।\n\nसिन्दूरतिलकोद्दीप्तामञ्जनाञ्चितलोचनाम् ।। २६४ ।।\n\nशुक्लाम्बरपरिधानां नानाभरणभूषिताम् ।\n\nध्यायेच्छशिमुखीं नित्यां काकिनीमन्त्रसिद्धये ।। २६५ ।।\n\nशुक्लज्योतिप्रतीकाशां द्विभुजां मृगलोचनाम् ।\n\nसिन्दूरतिलकोद्दीप्ताम् अञ्जनाञ्चितलोचनाम् ।। २६६ ।।\n\nकृष्णाम्बरपरीधानां नीनालङ्कारभूषिताम् ।\n\nध्यायेच्छशिमुखीं नित्यां शाकिनीमन्त्रसिद्धये ।। २६७ ।।\n\nशुक्लकृष्णारुणाभासां द्विभूजां लोललोचनाम् ।\n\nभ्रमद्भ्रमरसंकाशां कुटिलालककुन्तलाम् ।। २६८ ।।\n\nसिन्दूरतिलकोद्दीप्ताम् अञ्जनाञ्चितलोचनाम् ।\n\nरक्तवस्त्रपरीधानां शुक्लवस्त्रोत्तरीयिणीम् ।। \n\nध्यायेच्छशिमुखीं नित्यां हाकिनीमन्त्रसिद्धये ।। २६९ ।।\n\nत्रिगुणायाश्च देवेशि ध्यानं पूर्वमुदाहृतम् ।\n\nअधुना संप्रवक्ष्यामि मातृकाध्यानमुत्तमम् ।। २७० ।।\n\nपञ्चाशल्लिपिभिर्विभक्तमुखदोःपन्मध्यवक्षस्थलीम् ।\n\nभास्वन्मौलिनिबद्धचन्द्रशकलामापीनतुङ्गस्तनीम् ।\n\nमुद्रामक्षगुणं सुधाढ्यकलशं विद्याञ्च हस्ताम्बुजै-\n\nर्बिभ्राणां विशदप्रभां त्रिनयनां वाग्देवतामाश्रये ।। २७१ ।।\n\nगुरोरपि महेशानि पूर्वोक्तध्यानमाचरन् ।।\n\nपाद्यादिभिर्वरारोहे संपूज्य प्रजपेन्मनुम् ।\n\nपूर्वोक्तो यस्य यद्बीजं यन्मन्त्रस्तस्य निर्णयम् ।। २७२ ।।\n\nअं डाकिन्यै नमः स्वाहा कं काकिन्यै नमस्ततः ।\n\nटं लाकिन्यै नमः स्वाहा पं काकिन्यै नमस्ततः ।। २७३ ।।\n\nवं शाकिन्यै नमः स्वाहा हं हाकिन्यै नमस्ततः ।\n\nतत्तद्ध्यानेन इत्युक्त्वा पूजयेदुपचारतः ।। २७४ ।।\n\nउक्तबीजेन पुटितं कृत्वा मन्त्रं जपेद् यदि ।\n\nतदा सिद्धो भवेन्मन्त्रो शापादिदोषदूषितः ।। २७५ ।।\n\nइति ते कथितं दिव्यं कलिकालस्य सम्मतम् ।\n\nकलौ भारतवर्षे च नान्यद्वर्षे कदाचन ।। २७६ ।।\n\nशमादिषोडशभाण्डारं डाकिनीसिद्धिसंयुतम् ।\n\nचण्डिकादिदशभाण्डारं काकिनीसिद्धिसंयुतम् ।। २७७ ।।\n\nशमादिदशभाण्डारं लाकिनीसिद्धिनिर्णयम् ।\n\nगदादिदशभाण्डारं काकिनीसिद्धिनिर्णयम् ।। २७८ ।।\n\nकल्याणीत्यादिकीर्त्यन्तं शाकिनीसिद्धिनिर्णयम् ।\n\nबद्धादिविलक्षणान्तं हाकिनीसिद्धिनिर्णयम् ।। २७९ ।।\n\nगुरुदेवं विना भद्रे निष्फलं श्रमकेवलम् ।\n\nकलिकाले वरारोहे कलहं गुरुशिष्ययोः ।। २८० ।।\n\nभविष्यति न सन्देहः प्रहारं गुरुशिष्ययोः ।\n\nइति ते कथितं सर्वं कालिकायाः सुदुर्लभम् ।। २८१ ।।\n\nकालिका भैरवो देवो जागर्ति हि सदा कलौ ।\n\nतारा चैव महाविद्या तथा त्रिपुरसुन्दरी ।। २८२ ।।\n\nधनदा छिन्नमस्ता च मातङ्गी बगलामुखी ।\n\nत्वरिता अन्नपूर्णा च तथा वाग्वादिनी प्रिये ।। २८३ ।।\n\nमहिषघ्नी विशालाक्षी तारिणी भुवनेशिका ।\n\nधूमावती भैरवी च तथा प्रत्यङ्गिरादिकाः ।। २८४ ।।\n\nदुर्गा शाकम्भरी चैव कलिकाले हि निद्रिता ।\n\nएतासां जपमन्त्रेण निद्राभङ्गोऽभिजायते ।। २८५ ।।\n\nनिद्राभङ्गे कृते देवि सिद्धिहानिश्च जायते ।\n\nकिं तासां जपपूजायां हानिः स्यादुत्तरोत्तरम् ।। २८६ ।।\n\nब्राह्मणे क्षत्रिये वैश्ये शूद्रे विद्या प्रशस्यते ।\n\nसत्यादि च चतुर्युगे सर्वजातिषु कालिका ।। २८७ ।।\n\nप्रशस्ता कालिका विद्या अस्याश्च फलबोधिका ।\n\nउपायांस्तत्र वक्ष्यामि येन सिद्धिः प्रजायते ।। २८८ ।।\n\nसहस्रं डाकिनीमन्त्रं निशायां प्रजपेद् यदि ।\n\nबहुकाले तदा सिद्धिर्जायते नात्र संश्यः ।। २८९ ।।\n\nस्त्रीशूद्राणां पुरश्चर्या नास्ति भद्रे कदाचन ।\n\nजपपूजा सदैवासां प्रशस्ता वीरवन्दिते ।। २९० ।।\n\nचन्द्रसूर्योपरागे च शूद्राणां सिद्धिरुत्तमा ।\n\nजायते सुभगे मातर्गुरुभक्तिर्भवेत् यदि ।। २९१ ।।\n\nतदा सिद्धिमवाप्नोति गुरुभक्त्या विशेषतः ।\n\nइति दक्षिणाम्नाये श्रीकङ्कालमालिनीतन्त्रे पञ्चमः पटलः समाप्तः ।।\n\nग्रन्थश्च समाप्तः"
    }
]