[
    {
        "text": "अध्यायः २२\n\n\n श्रीनारद उवाच -\n\nदुर्योधनं शांतयित्वा सानुजैः कुरुभिः सह ॥\n\nजग्मतुः पांडवान्द्रष्टुमिंद्रप्रस्थं यदूत्तमौ ॥१॥\n\nइंद्रप्रस्थात्ततो राजाऽऽजातसत्रुर्युधिष्ठिरः ॥\n\nभ्रातृभिः स्वजनैः सार्द्धं नेतुं कृष्णं समाययौ ॥२॥\n\nशंखदुंदुभिनादेन ब्रह्मघोषेण वेणुभिः ॥\n\nपुष्पवर्षं प्रकुर्वद्‌भिरिंद्रप्रस्थनिवासिभिः ॥\n\nरामकृष्णौ परिष्वज्य दोर्भ्यां राजा युधिष्ठिरः ॥३॥\n\nपरमां निर्वृतिं लेभे योगीवानंदसंवृतः ॥\n\nप्रद्युम्नाद्या हरिसुताः प्रणेमुः श्रीयुधिष्ठिरम् ॥४॥\n\nयुधिष्ठिरोऽनुजग्राह कराभ्यां तान्कृताशिषः ॥\n\nअर्जुनं भीमसेनं च परिरभ्य हरिः स्वयम् ॥५॥\n\nपप्रच्छ कुशलं तेषां यमाभ्यां चाभिवंदितः ॥\n\nपरिपूर्णतमौ साक्षाच्छ्रीकृष्णौ च स्वयं हरिः ॥६॥\n\nअसंख्यब्रह्माण्डपती हरिदासेन पूजितौ ॥\n\nप्रस्थाप्य यदुमुख्यांश्च प्रद्युम्नादीन् ससैनिकान् ॥७॥\n\nसमग्रां जगतीं जेतुं चाज्ञां दत्त्वा विधानतः ॥\n\nमिलित्वा सानुजं धर्मं सर्वेशौ भक्तवत्सलौ ॥८॥\n\nद्वारकां जग्मतू राजन् गौरश्यामौ मनोहरौ ॥\n\nइत्थं श्रीकृष्णचरितं मया ते कथितं नृप ॥९॥\n\nचतुष्पदार्थदं नॄणां किं भूयः श्रोतुमिच्छसि ।\n\nबहुलाश्व उवाच -\n\nकुशस्थलीं गते कृष्णे सबले पुरुषोत्तमे ॥१०॥\n\nततश्चकार किं साक्षात्प्रद्युम्नो भगवान्हरिः ॥\n\nअद्‌भुतं तस्य चरितं श्रवणीयं मनोहरम् ॥११॥\n\nमुक्तानामपि भक्तानां जिज्ञासूनां पुनः किमु ॥\n\nअर्थार्थिनामर्थदं सदार्तानामर्तिनाशनम् ॥१२॥\n\nचतुर्विधानां जीवानां सर्वेषां पापनाशनम् ॥\n\nकथं दिग्विजयं कृत्वा दिग्जयार्थी हरेः सुतः ॥१३॥\n\nआजगाम पुनः सैन्यैरेतन्मे वद तत्वतः ॥\n\nदेवर्षे त्वं ब्रह्मसुतो भगवान्सर्वदर्शनः ॥\n\nश्रीकृष्णस्य मनः पूर्वं तस्मै ते हरये नमः ॥१४॥\n\nश्रीनारद उवाच -\n\nसाधु पृष्टं त्वया राजन्धन्यस्त्वं तत्प्रभाववित् ॥\n\nश्रीकृष्णचरितं श्रोतुं पात्रं त्वमसि भूतले ॥१५॥\n\nकृष्णे यातेऽजातशत्रू रक्षार्थं स्नेहतो नृप ॥\n\nशत्रुभ्यः शंकितः कार्ष्णिं प्रायुङ्क्ताशुकिरीटिनम् ॥१६॥\n\nअथ कार्ष्णिर्यदुश्रेष्ठः फाल्गुनेन समं नृप ॥\n\nविकर्षन्महतीं सेनां त्रिगर्तान्प्रययौ त्वरम् ॥१७॥\n\nत्रिगर्ताधीश्वरो धन्वी सुशर्मा तेन शंकितः ॥\n\nउपायनं ददौ तस्मै प्रद्युम्नाय महात्मने ॥१८॥\n\nविराटेन तथा राज्ञा पूजितो यादवेश्वरः ॥\n\nसरस्वतीं नदीं स्नात्वा कुरुक्षेत्रं ददर्श ह ॥१९॥\n\nपृथूदकं बिंदुसरस्त्रितं कूपं सुदर्शनम् ॥\n\nस्नात्वा सरस्वतीं प्रागाद्दत्वा दानान्यनेकशः ॥२०॥\n\nसारस्वताधिपो राजा कुशांबो न ददौ बलिम् ॥\n\nकौशांबीं नगरीमेत्य दुर्योधनवशानुगः ॥२१॥\n\nचारुदेष्णः सुदेष्णश्च चारुदेहश्च वीर्यवान् ॥\n\nसुचारुश्चारुगुप्तश्च भद्रचारुस्तथापरः ॥२२॥\n\nचारुचंद्रो विचारुश्च चारुश्च दशमस्तथा ॥\n\nरुक्मिणीनंदना ह्येते प्रद्युम्नेन प्रणोदिताः ॥२३॥\n\nसिंधुदेशहयारूढाः सर्वेषां पश्यतां गताः ॥\n\nकौशांबीं नगरीमेत्य रुरुधुः सर्वतस्तदा ॥२४॥\n\nबाणैः प्रासादशिखरा ध्वजकुंभादितोलिकाः ॥\n\nचूर्णीभूता निपेतुः कौ लंकाट्टाला यथा मृगैः ॥२५॥\n\nबाणांधकारे च कृते रुक्मिणीनंदनैर्यदा ॥\n\nतदोपायनपाणिः सन्कुशांबो निर्गतः पुरात् ॥२६॥\n\nकृतांजलिः शंबरारिं दत्वा नत्वा बलिं बहु ॥\n\nजुगोप नगरीं राजा भयार्तो भयविह्वलः ॥२७॥\n\nतदैव सौवीरपतिः सुदेव\n\n     आभीरनाथोऽपि विचित्रनामा ॥\n\nचित्राङ्गदः सिंधुपतिर्महौजाः\n\n     काश्मीरपो जांगलपः सुमेरुः ॥२८॥\n\nलाक्षेश्वरो धर्मपतिर्बिडौजा\n\n     गांधारमुख्योऽपि सुयोधनस्य ॥\n\nवशे स्थितास्तेऽपि भयात्किलैते\n\n     दत्वा बलिं नेमुरतीव कार्ष्णिम् ॥२९॥\n\nययौ कार्ष्णिर्महाबाहुः स्वसैन्यपरिवारितः ॥\n\nअर्बुदान्म्लेच्छदेशांश्च जेतुं कल्किरिवोद्‌भटः ॥३०॥\n\nकालस्यापि सुतश्चंडो यवनेंद्रो महाबलः ॥\n\nकार्ष्णिं समागतं श्रुत्वा संमुखात्कोपपूरितः ॥३१॥\n\nपितृहंतुः सुतं हत्वा यास्याम्यपचितिं पितुः ॥\n\nइत्थं विचार्य्य मनसा म्लेच्छानां दशकोटिभिः ॥३२॥\n\nमदच्युतं प्रोन्नदन्तं गजमारुह्य रक्तदृक् ॥\n\nनिर्ययौ संमुखे योद्धुं प्रद्युम्नस्य महात्मनः ॥३३॥\n\nआगतां महतीं सेनां शितबाणप्रवर्षिणीम् ॥\n\nचंडप्रणोदितं दृष्ट्वा प्रद्युम्नो वाक्यमब्रवीत् ॥३४॥\n\nप्रद्युम्न उवाच -\n\nसेनां हत्वापि यश्चाण्डं शिरस्त्रसहितं शिरः ॥\n\nआनेष्यते तं स्वबले करिष्यामि ध्वजापतिम् ॥३५॥\n\nश्रीनारद उवाच -\n\nएवं कार्ष्णौ वदत्यारात्फाल्गुनो वानरध्वजः ॥\n\nएको विवेश गांडीवी धनुष्टङ्कारयन्मुहुः ॥३६॥\n\nवीरान् रथान् गजानश्वान्संमुखस्थान्द्विधाकरोत् ॥\n\nगांडीवमुक्तैर्विशिखैर्गांडीवी रणदुर्मदः ॥३७॥\n\nकेचिच्छिन्नभुजाः पेतुः शक्तिखड्गर्ष्टिपाणयः ॥\n\nभिन्नपादा भिन्ननखाः केचिद्वीराः सकंचुकाः ॥३८॥\n\nदुद्रुवुः करिणो युद्धे भिन्नकक्षाश्च सक्षताः ॥\n\nगतघंटाः श्लथन्नीडाः पातयंतः करैर्गजान् ॥३९॥\n\nजिष्णुबाणैर्द्विधाभूतैर्गजैरश्वै रणांगणम् ॥\n\nबभौ क्षेत्रं शंकुलया कूष्मांडशकलैरिव ॥४०॥\n\nतदैव दुद्रुवुर्म्लेच्छास्त्यक्त्वा स्वं स्वं रणांगणम् ॥\n\nनभोऽर्करश्मिसंभिन्ना नीहारपटला इव ॥४१॥\n\nगजारूढो म्लेच्छपतिः शक्तिं चिक्षेप जिष्णवे ॥\n\nभ्रामयित्वा मैथिलेंद्र सिंहनादमथाकरोत् ॥४२॥\n\nविद्युल्लतामिवायांतीं बाणैः कृष्णसखो बली ॥\n\nगांडीवमुक्तै राजेंद्र लीलया शतधाच्छिनत् ॥४३॥\n\nय़ावच्चंडो महाम्लेच्छो धनुर्जर्ग्राह रोषतः ॥\n\nतावच्चिच्छेद गांडीवी बाणेनैकेन लीलया ॥४४॥\n\nद्वितीयं धनुरादाय स चण्डश्चण्डविक्रमः ॥\n\nप्रलयाब्धिमहावर्तभीमसंघर्षनादिनीम् ॥४५॥\n\nचिच्छेद सिंजनीं जिष्णोर्गरुत्मानिव पन्नगीम् ॥\n\nबीभत्सुः स्वमसिं नीत्वा स्फुरंतं चर्मणा सह ॥४६॥\n\nजघान तद्‌गजं कुंभे शैलमिंद्रो यथा पविः ॥\n\nअग्निदत्तेन खड्गेन भिन्नकुंभो गजो नदन् ॥४७॥\n\nजानुभ्यां धरणीं स्पृष्ट्वा कश्मलं परमं ययौ ॥\n\nचंडः खड्गं गृहीत्वाथ प्राहत्य पांडुनंदनम् ॥४८॥\n\nतत्खड्गं चर्मणोन्नीय प्राहिणोत्तं कुरूद्वहः ॥\n\nसशिरस्त्रं शिरस्तस्य देहाद्‌भिन्नं बभूव ह ॥४९॥\n\nसज्जं कृत्वा धनुर्जिष्णुर्निधाय विशिखे च तत् ॥\n\nआकृष्य पातयामास प्रद्युम्नस्य बले महत् ॥५०॥\n\nतदा दुन्दुभिनादोऽभूज्जयारावसमाकुलः ॥\n\nअर्जुनस्योपरि सुराः पुष्पवर्षं प्रचक्रिरे ॥५१॥\n\nतदैव कार्ष्णिः सबलस्य जिष्णुं\n\n     चकार नाथं विजयध्वजस्य ॥\n\nसंवीज्यमानं सितचामराद्यैः\n\n     कपिध्वजं यादववृंदमुख्यैः ॥५२॥\n\nवेगवानर्बुदाधीशः प्रद्युम्नं शरणं गतः ॥\n\nउपायनं ददौ भीरुर्नमस्कृत्य कृतांजलिः ॥५३॥\n\nमौरंगेशो मंदहासो हयानां दशलक्षकम् ॥\n\nदत्वा भीरुर्नमश्चक्रे प्रद्युम्नाय महात्मने ॥५४॥\n\nइत्थं खंडं भारताख्यं जित्वा कार्ष्णिर्यदूत्तमः ॥\n\nहिमाद्रिं दक्षिणीकृत्य प्रागुदीचीं दिशं ययौ ॥५५॥"
    }
]