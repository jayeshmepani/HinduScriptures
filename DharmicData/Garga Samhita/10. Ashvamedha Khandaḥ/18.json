[
    {
        "text": "अध्यायः १८\n\n\n\nअश्वमेधखण्डः - अष्टादशोऽध्यायः \n\n\n\nअनिरुद्धविजये विमानागमनम् - \n\n\n\n\n\nगर्ग उवाच - \n\nअथ मुक्तोऽनिरुद्धेन क्रतोर्वाजी पयःप्रभः ॥ \n\n सिंहलद्वीपनिकटे विचचार यदृच्छया ॥१॥\n\n तृषार्तस्तुरगस्तत्र दृष्ट्वा वापीं जलान्विताम् ॥ \n\n वृक्षैश्च बहुभिर्गुप्तां दृष्ट्वा तोयं पपौ स्वयम् ॥२॥\n\n वाप्यामश्वं विलोक्याथ भीषणो नाम राक्षसः ॥ \n\n वाचयित्वा च तत्पत्रं जग्राह तुरगं मुदा ॥३॥\n\n तदैव यादवाः सर्वे तं पश्यन्तः समागताः ॥ \n\n राक्षसेन गृहीतं वै ददृशुः क्रतुवाजिनम् ॥४॥\n\n ततस्ते कौणपं प्राहुर्यादवा युद्धशालिनः ॥ \n\n यादवा ऊचुः - \n\nकस्त्वं श्रीयादवेंद्रस्य ह्युग्रसेनस्य भूपतेः ॥५॥\n\n सिंहस्य वस्तु क्रोष्टेव हयं नीत्वा क्व यास्यसि ॥ \n\n तिष्ठ तिष्ठ रणं धूर्त अस्माभिः कुरु धैर्यतः ॥६॥\n\n तुरगं मोचयिष्यामो वधिष्यामो रणे च त्वाम् ॥ \n\n शकुनिर्भ्रातृसहितो नरको बाण एव च ॥७॥\n\n कलंकश्चैव राजान एतेऽस्माभिर्विनाशिताः ॥ \n\n तस्मान्न गणयिष्यामो युद्धे त्वां च तृणोपमम् ॥८॥\n\n गच्छ गच्छ हयं दत्त्वा घातयामो न चेत्खलु ॥ \n\n तेषां भाषितमाकर्ण्य भीषणः सुरभीषणः ॥९॥\n\n शूली गदाधरः खड्गी तान्प्रत्याह रुषान्वितः ॥\n\n भीषण उवाच - \n\nके यूयं प्रतियोद्धारो मम भक्ष्या नराः स्मृताः ॥१०॥\n\n संमुखे राक्षसानां ते किं करिष्यंति पौरुषम् ॥ \n\n यदा विश्वजितं यज्ञं यादवेन कृतं पुरा ॥११॥\n\n तदाहं कौणपान्नेतुं लङ्कायां च गतः किल ॥ \n\n यदाहं राक्षासान्नीत्वा स्वपुर्यां च समागतः ॥१२॥\n\n तदाऽशृणोन्नारदाद्वै यज्ञं पूर्णं बभूव ह ॥ \n\n पुनर्वै हयमेधस्य प्रयासं च वृथा कृतम् ॥१३॥\n\n युष्मत्सु मद्‍गृहीतं च तुरगं मोचयंति के ॥ \n\n तस्माद्धयाशां त्यक्त्वा तु यूयं गच्छत गच्छत ॥१४॥\n\n न चेत्सर्वान्प्रभक्ष्यंति चतुर्लक्षा ममानुगाः ॥ \n\n अत्र स्थानात्समुद्रे तु पुरी द्वादशयोजने ॥१५॥\n\n उपलंका च नाम्ना वै वर्त्तते मम निर्मिता ॥ \n\n निशाचरगणैर्युक्ता सर्पैर्भोगवती यथा ॥१६॥\n\n इत्युक्त्वा स हयं नीत्वा सहसा स्वपुरीं ययौ ॥ \n\n आकाशमार्गेण नृप शोकं चक्रुश्च यादवाः ॥१७॥\n\n अनिरुद्धस्ततः प्राह भोजराजतुरंगमम् ॥ \n\n निशाचरेण नीतं वै मोचयामो वयं कथम् ॥१८॥\n\n इति श्रुत्वा च सांबाद्याः प्रत्याहुर्नयकोविदाः ॥ \n\n शोकं मा कुरु ते राजन्स्थितेष्वस्मासु किं भयम् ॥१९॥\n\n हयाः सपक्षास्त्वत्सैन्ये विमानानि शरास्तथा ॥ \n\n शूराः संति महावीरा लोकद्वयजिगीषवः ॥२०॥\n\n अश्वैर्वयं गमिष्यामः सेतुं कृत्वाथवा शरैः ॥ \n\n विष्णुदत्तेन वा राजञ्छत्रूणां नगरीं प्रति ॥२१॥\n\n सर्वेषां वचनं श्रुत्वानिरुद्धो धन्विनां वरः ॥ \n\n उद्धवं मंत्रिणां श्रेष्ठं समाहूयेदमब्रवीत् ॥२२॥\n\n अनिरुद्ध उवाच - \n\nकिं करिष्याम्यहं मंत्रिञ्छ्यामकर्णे गते सति ॥ \n\n त्वच्छासने भगवतः प्रेरितोऽहं वदस्व तत् ॥२३॥\n\n मत्पितृभ्रातरः सर्वे उपायं प्रवदंति हि ॥ \n\n यदि दास्यसि त्वं चाज्ञां तदा सर्वं करोम्यहम् ॥२४॥\n\n उद्धवस्तद्वचः श्रुत्वा प्रत्युवाच विलज्जितः ॥ \n\n अहं कृष्णस्य पुत्राणां पौत्राणां च विशेषतः ॥२५॥\n\n सदा दासोऽस्मि नितरामाज्ञावर्ती वदामि किम् ॥ \n\n यदिच्छा तव चैतेषां कुरु सा च भविष्यति ॥२६॥\n\n ततः प्राहानिरद्धस्तु यास्येऽहं दैत्यपत्तनम् ॥ \n\n अक्षौहिणीदशयुतो विष्णुदत्तेन यादवाः ॥२७॥\n\n सारणः कृतवर्मा च युयुधानश्च सात्यकिः ॥ \n\n अक्रूरसहिता एते सेनां रक्षंतु चात्र हि ॥२८॥\n\n इत्युक्त्वा स विमानं त्वारुरोह सह सेनया ॥ \n\n अष्टादशैर्हरेः पुत्रैरुद्धवेन गदेन च ॥२९॥\n\n रेजे ततो भास्करबिंबतुल्यं \n\n     धनेशयानं स्वबलेन नीतम् ॥ \n\n श्रीकृष्णपौत्रेण यदुप्रवीरै-\n\n     र्यथा च रामेण पुरा कपीन्द्रैः ॥३०॥\n\n\n\n\n\nइति श्रीगर्गसंहितायां हयमेधखण्डे \n\nविमानारोहणं नामाष्टादशोऽध्यायः ॥१८॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]