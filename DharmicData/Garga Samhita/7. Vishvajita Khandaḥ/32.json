[
    {
        "text": "अध्यायः ३२\n\n\n श्रीनारद उवाच -\n\nअथ कार्ष्णिर्महाबाहुः केतुमालं विजित्य सः ॥\n\nभद्राश्वं प्रययौ धन्वी खंडं योगसमृद्धिमत् ॥१॥\n\nयस्य सीमागिरिः साक्षाद्‌राजते गन्धमादनः ॥\n\nसीतानाम्नी यत्र गंगा वहंती पापनाशिनी ॥२॥\n\nवेदक्षेत्रे महातीर्थे सर्वपापप्रमोचने ॥\n\nहयग्रीवो महाबाहुर्यत्र संनिहितो हरिः ॥३॥\n\nभद्रश्रवा धर्मसुतस्तस्य सेवां करोति हि ॥\n\nगंगातीरस्य पुलिने प्रद्युम्नस्य महात्मनः ॥\n\nबभूवुः शिबिरव्यूहा हेमांबरमनोहराः ॥४॥\n\nभद्रश्रवा धर्मसुतो महात्मा\n\n     भद्राश्वदेशाधिपतिर्महौजाः ॥\n\nप्रदक्षिणीकृत्य ननाम भक्त्या\n\n     दत्वा बलिं कृष्णसुताय चाह ॥५॥\n\nभद्रश्रवा उवाच -\n\nत्वं साक्षाद्‌भगवान्पूर्णः परिपूर्णतमः स्वयम् ॥\n\nसाधूनां रक्षणार्थाय जगज्जेतुं विनिर्गतः ॥६॥\n\nभगवञ्छंबरो नाम दैत्यः पूर्वं जितस्त्वया ॥\n\nतस्य भ्राता महादुष्टः कनीयानुत्कचः स्मृतः ॥७॥\n\nगोकुले कृष्णचंद्रेण मारितः शकटस्थितः ॥\n\nतस्य भ्राता महादुष्टो ज्येष्ठोऽस्ति शकुनिर्बली ॥८॥\n\nजेतुं योग्यस्त्वया देव नान्यैरपि कदाचन ॥\n\nश्रीप्रद्युम्न उवाच -\n\nकस्य वंशे समुद्‍भूतः शकुनिर्नाम दैत्यराट् ॥९॥\n\nकस्मिन्पुरे स्थितिस्तस्य बलं किं वद धर्मज ॥\n\nभद्रश्रवा उवाच -\n\nकश्यपस्य मुनेर्दित्यामादिदैत्यौ बभूवतुः ॥१०॥\n\nहिरण्यकशिपुर्ज्येष्ठो हिरण्याक्षोऽनुजस्तथा ॥\n\nहिरण्याक्षस्य तस्यापि बभूवुर्नव पुत्रकाः ॥११॥\n\nशकुनिः शंबरो हृष्टो भूतसंतापनो वृकः ॥\n\nकालनाभो महानाभो हरिश्मश्रुस्तथोत्कचः ॥१२॥\n\nदेवकूटाद्दक्षिणे हि जठरस्य गिरेरधः ॥\n\nपुरी चन्द्रावती नाम दैत्यानां दुर्गमंडिता ॥१३॥\n\nशकुनिस्तत्र वसति भ्रातृभिः षड्‌भिरावृतः ॥\n\nयदा यदा हि मुनयो यज्ञारम्भं प्रकुर्वते ॥१४॥\n\nतदा तदा हि तेनापि भंगोऽकारि यदूत्तम ॥\n\nयस्माच्च संति शक्राद्या उद्विग्नाः सात्वतांपते ॥१५॥\n\nजेतुं योग्यस्त्वया देव देवध्रुग्दैत्यपुंगवः ॥\n\nत्वया जितं जगत्सर्वं भक्तानां शांतिकारणात् ॥१६॥\n\nप्रद्युम्नाय नमस्तुभ्यं चतुर्व्यूहाय ते नमः ॥\n\nगोविप्रसुरसाधूनां छंदसां पतये नमः ॥१७॥\n\nश्रीनारद उवाच -\n\nएवं सम्प्रार्थितः साक्षात्प्रद्युम्नो भगवान् हरिः ॥\n\nदेवाय भद्रश्रवसे मा भैष्टेत्यभयं ददौ ॥१८॥\n\nअथ कार्ष्णिर्महाबाहुः स्वसैन्यपरिवारितः ॥\n\nपुरीं चंद्रावतीं गन्तुं प्रस्थानमकरोत्तदा ॥१९॥\n\nमन्मुखाच्छकुनिः श्रुत्वा प्रागच्छंतं यदूत्तमम् ॥\n\nदैत्यानां सदसि प्राह शूलमुद्यम्य दैत्यराट् ॥२०॥\n\nशकुनिरुवाच -\n\nदिष्ट्या दिष्ट्या हि शत्रुर्मे प्रद्युम्नोऽत्र समागतः ॥\n\nजेतुं योग्यो मय दैत्या भ्रातुर्मय्यस्ति प्रागृणम् ॥२१॥\n\nभ्राता मे शंबरो नाम येन पूर्वं च मारितः ॥\n\nतस्मात्तं घातयिष्यामि प्रद्युम्नं यदुभिः सह ॥ २२॥\n\nतस्माद्यात बलं तस्य विध्वस्तं कुरुतासुराः ॥\n\nपश्चात्पुरंदराधीशं घातयिष्यामि निर्जरान् ॥२३॥\n\nश्रीनारद उवाच -\n\nइति श्रुत्वा वचस्तस्य दैत्यो हृष्टो महाबलः ॥\n\nआययौ संमुखे योद्धुं दैत्यकोटिसमावृतः ॥२४॥\n\nप्रद्युम्नो भगवान्साक्षाल्लीलामानुषविग्रहः ॥\n\nमहत्याः सर्वसेनाया गृध्रव्यूहं चकार ह ॥२५॥\n\nगृध्रचंचौ वर्तमानोऽनिरुद्धो धन्विनां वरः ॥\n\nग्रीवायामर्जुनः पृष्ठे सांबो जांबवतीसुतः ॥२६॥\n\nपादयोरुभयो राजन्नास्थितौ दीप्तिमद्‍गदौ ॥\n\nकार्ष्णिः साक्षात्तदुदरे पुच्छे भानुर्हरेः सुतः ॥२७॥\n\nबभूव तुमुलं युद्धं सीतागंगातटे नृप ॥\n\nदैत्यानां यदुभिः सार्द्धमब्धीनामब्धिभिर्यथा ॥२८॥\n\nबाणैस्त्रिशूलैर्मुसलैर्मुद्‍गरैस्तोमरर्ष्टिभिः ॥\n\nववृर्षुर्दानवाः सर्वे धाराभिरिव वारिदाः ॥२९॥\n\nरुरोध सूर्यं चाकाशं सैन्यपादरजो भृशम् ॥\n\nराजन्स्वबाणं च यथा वारिदाः प्रावृडुद्‌भवाः ॥३०॥\n\nवृको हर्षोऽनिलो गृध्रो वर्द्धनोऽन्नाद एव च ॥\n\nमहाशः पवनो वह्निः क्षुदिश्च दशमः स्मृतः ॥३१॥\n\nमित्रविंदात्मजा ह्येते युयुधुर्दानवैः सह ॥\n\nबाणांधकारे संजाते वृको नाम हरेः सुतः ॥३२॥\n\nसर्वेषामग्रतः प्राप्तो धनुष्टंकारयन्मुहुः ।\n\nदैत्यान्बिभेद बाणौघैः कुवाक्यैर्मित्रतामिव ॥३३॥\n\nगजान् रथान् हयान् वीरान्पातयामास भूतले ॥\n\nनिपेतुश्छिन्नकवचाश्छिन्नचापा रणांगणे ॥३४॥\n\nवृकबाणैर्भिन्नपादा वृक्षा वातहता इव ॥\n\nअधोमुखा ऊर्ध्वमुखा बाणौघैश्छिन्नबाहवः ॥३५॥\n\nरेजू रणांगणे राजन् भांडव्यूहा इवाहताः ॥\n\nद्विधाभूता गजा बाणैः पतिता रणमंडले ॥३६॥\n\nविरेजुश्छुरिकाविद्धाः कूष्मांडशकला इव ॥\n\nतदैव हृष्टः संप्राप्तः सिंहारूढो महाबलः ॥३७॥\n\nबिभेद कवचं तस्य सिंजिनीं दशभिः शरैः ॥\n\nचतुर्भिश्चतुरो वाहान्द्वाभ्यां सूतं ध्वजं तथा ॥३८॥\n\nत्रिभी रथं च बाणानां विंशत्या दनुजाधिपः ॥\n\nछिन्नधन्वा वृको भूत्वा हताश्वो हतसारथिः ॥३९॥\n\nअन्यं रथं समारूढो धनुर्जग्राह रोषतः ॥\n\nतावत्तस्य धनुर्हृष्टश्चिच्छेद समरेऽसुरः ॥४०॥\n\nतदा गदां समादाय वृको यादवपुंगवः ॥\n\nतताड मूर्ध्नि पञ्चास्यं दैत्यं पृष्ठस्थितं पुनः ॥४१॥\n\nमृगेन्द्रः क्रोधसंपूर्णः समुत्पत्य रणांगणे ॥\n\nअनेकान्पातयामास नखैर्दंतैः करैरपि ॥४२॥\n\nहुंकारं भीषणं कृत्वा ललज्जिह्वः स्फुरत्सटः ॥\n\nवृकं संपातयामास रंभादंडं गजो यथा ॥४३॥\n\nगृहीत्वा तु वृको दोर्भ्यां पातयित्वा महीतले ॥\n\nतस्योपरि नदंस्तस्थौ मल्लो मल्लं यथा नृप ॥४४॥\n\nउत्पतंतं पुनः सिंहं चर्वयन्तं तनुं बलात् ॥\n\nतताड मुष्टिना तं वै मित्रविंदात्मजो बली ॥४५॥\n\nतस्य मुष्टिप्रहारेण केसरी पंचतां गतः ॥\n\nतदा क्रुद्धो हृष्टदैत्यः शूलं चिक्षेप सत्वरम् ॥४६॥\n\nशूलं स्फुरन्महोल्काभं चिच्छेद त्वसिना वृकः ॥\n\nतीक्ष्णया तुंडया राजन्फणिनं गरुडो यथा ॥४७॥\n\nहृष्टोऽपि स्वमसिं नीत्वा नादयन् स्वं महाबलम् ॥\n\nजघान तं वृकं मूर्धि कंपयन् वसुधातलम् ॥४८॥\n\nखड्गकोशे ततः खड्गमुपधार्य वृको बली ॥\n\nकंधरे स्वेन खड्गेन तं तताड स्फुरच्छुचम् ॥४९॥\n\nखड्गच्छिन्नं शिरस्तस्य दैतस्य पतितं भुवि ॥\n\nरेजे कमंडलुमिव सकिरीटं सकुंडलम् ॥ ५०॥\n\nहृष्टे मृते तदा दैत्याः शेषा सर्वे पलायिताः ॥\n\nभयातुरा महाराज ययुश्चंद्रावतीं पुरीम् ॥५१॥\n\nदेवदुंदुभयो नेदुर्नरदुंदुभयस्तदा ॥\n\nश्रीवृकस्योपरि सुराः पुष्पवर्षं प्रचक्रिरे ॥५२॥"
    }
]