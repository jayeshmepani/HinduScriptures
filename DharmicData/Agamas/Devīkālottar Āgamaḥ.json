[
    {
        "text": "सर्वेषामपि मुक्त्यर्थं मुक्तिमार्गस्य दर्शनम् ।\n\nदेवेश ज्ञानमाचारं कृपया कथयस्व मे ॥ १ ॥\n\nईश्वर उवाच\n\nज्ञानाचारौ वरारोहे कथयामि तवाधुना ।\n\nप्रविशन्ति यतो मोक्षं ज्ञानिनो ध्वस्तकल्मषम् ॥ २ ॥\n\nयेषां बोधेन संजातं कालज्ञानं वरानने ।\n\nन तेषां जायते बोधः शास्त्रकोटिशतैरपि ॥ ३ ॥\n\nअतो हि निर्भयो विद्वान्निःशङ्को विगतस्पृहः ।\n\nज्ञानोत्साहपरो भूयात्श्रद्दद्धानो निराकुलः ॥ ४ ॥\n\nनिर्ममः करुणोपेतः सर्वभूताभयप्रदः ।\n\nभजेत्कालोत्तरं देवि मुमुक्षुर्योगतत्परः ॥ ५ ॥\n\nस ब्रह्मा स शिवो विष्णुः स इन्द्रः स षडाननः ।\n\nस गुरुः सर्वदेवाश्च स योगी स तपोधनः ॥ ६ ॥\n\nपण्डितः स महाभागः कृतार्थः परमार्थतः ।\n\nचलद्वायुसमं चित्तं ध्रियते येन निश्चलम् ॥ ७ ॥\n\nस उपायो मिमोक्षस्य सदुपात्तगुणस्तु सः ।\n\nसा प्रज्ञा तदिह स्थैर्यं तत्पुण्यं व्यवसायिनाम् ॥ ८ ॥\n\nतदेव तीर्थं दानं च स तपश्च न संशयः ।\n\nयेनोपायेन बध्येत वायुभिश्चलनं मनः ॥ ९ ॥\n\nचित्ते चलति संसारो निश्चलो मोक्ष एव तु ।\n\nतस्माच्चित्तं स्थिरं कुर्यात्प्रज्ञया परया बुधः ॥ १० ॥\n\nएकान्तिकं सुखं यत्र तथाइवात्यन्तिकं भवेत् ।\n\nनिष्कर्मणि परे तत्त्वे को न रज्येत पण्डितः ॥ ११ ॥\n\nनिवृत्तो विषयज्ञानात्निष्कलज्ञानतत्परः ।\n\nअनिच्छन्नपि मेधावी लभते मोक्षमक्षयम् ॥ १२ ॥\n\nअस्मिताकलया युक्तं चैतन्यं सकलं स्मृतम् ।\n\nअस्मितारहितं चेतश्चैतन्यं शक्तिरुच्यते ॥ १३ ॥\n\nतथा प्रकाशितं विश्वं शक्तिध्यानमुदाहृतम् ।\n\nसर्वालम्बविनिर्मुक्तं निष्कलं ज्ञानमुच्यते ॥ १४ ॥\n\nअहमंशेन यच्छून्यं चिन्मात्रालोकमद्वयम् ।\n\nमुक्तिबीजं तदाख्यातं परयोगप्रवर्तकम् ॥ १५ ॥\n\nचक्राणि नाडयः पद्म- देवताबीजमण्डलम् ।\n\nरूपमित्यादिकं किञ्चिद्ध्येयं नैव कदाचन ॥ १६ ॥\n\nकुहकं मन्त्रजालं च प्राणायामादि धारणम् ।\n\nसर्वमेतन्न कर्तव्यं मोक्षमक्षयमिच्छता ॥ १७ ॥\n\nनात्र पूजा नमस्कारो न जपो ध्यानमेव च ।\n\nकेवलं ज्ञानमित्युक्तं वेदितव्यं न किञ्चन ॥ १८ ॥\n\nबहिराहितचित्तानां जायन्ते बन्धहेतवः ।\n\nबहिश्चित्तं निवार्यैव विन्दन् लोके न सीदति ॥ १९ ॥\n\nनात्र किञ्चिद्बहिर्नान्तं न मध्यं नाप्यधः क्वचित् ।\n\nसर्वाकारं निराकारं स्वसंवेद्यं विराजते ॥ २० ॥\n\nयद्यदालोक्य यो जन्तुः कुरुते कर्मसञ्चयम् ।\n\nतद्गतिर्जायते यस्मान्निरालोकं तु चिन्तयेत् ॥ २१ ॥\n\nहेतुर्नास्ति फलं नास्ति नास्ति कर्म स्वभावतः ।\n\nअसद्भूतमिदं सर्वं नास्ति लोको न लौकिकः ॥ २२ ॥\n\nनिरालम्बमिदं सर्वं निरालम्बप्रकाशितम् ।\n\nनिरालम्बमिदं कृत्वा निरालम्बो भविष्यति ॥ २३ ॥\n\nव्योमाकारं महाशून्यं व्यापकं यो न भावयेत् ।\n\nसंसारी स भवेल्लोके बीजकोशक्रिमिर्यथा ॥ २४ ॥\n\nज्ञानोत्पत्तिनिमित्तं तु क्रियाश्चर्याः प्रकीर्तिताः ।\n\nयोगं सालम्बनं त्यक्त्वा निष्प्रपञ्चं विचिन्तयेत् ॥ २५ ॥\n\nपातालात्शक्तिपर्यन्तं सर्वमेतदभीप्सितम् ।\n\nभग्नं यैः शून्यमन्त्रेण ते स्मृताः शून्यवेदिनः ॥ २६ ॥\n\nविषये लोलुपं चित्तं मर्कटादपि चञ्चलम् ।\n\nसर्वशून्यपदे स्थित्वा ततो निर्वाणमेष्यति ॥ २७ ॥\n\nसर्वतत्त्वाद्यसम्भिन्नं देहाद्भिन्नं तथैव च ।\n\nअहमस्माद्यसम्भिन्नं चैतन्यं सर्वतोमुखम् ॥ २८ ॥\n\nआकाशमिव सर्वं तु सबाह्याभ्यन्तरं प्रिये ।\n\nपरानन्दमरूपं तु पश्यन्नानन्दभाग्भवेत् ॥ २९ ॥\n\nनिरिन्धनो यथा वह्निः स्वयमेव प्रशाम्यति ।\n\nग्राह्याभावान्मनस्तद्वत्स्वयमेव प्रलीयते ॥ ३० ॥\n\nमोहिका मूर्च्छिका माया स्वप्नश्चेति चतुर्विधः ।\n\nसुषुप्तिर्जागृतिश्चैव सर्वमेतत्परित्यजेत् ॥ ३१ ॥\n\nदेहात्सूक्ष्मगतात्प्राणाच्चित्ताद्बुद्धेरहङ्कृतेः ।\n\nसर्वस्माद्भिन्न एवाहं चिन्तयन् लभते चितम् ॥ ३२ ॥\n\nसदाभिभूतये चित्तं निद्रया स्मरणादिना ।\n\nबोधयित्वा प्रयत्नेन कुर्यात्स्वस्थं पुनः पुनः ॥ ३३ ॥\n\nयदा स्थिरं भवेच्चित्तं चालयन्न कथंचन ।\n\nन किञ्चिच्चिन्तयेत्तत्र स्थिरमेव तु कारयेत् ॥ ३४ ॥\n\nआश्रयालम्बनं चित्तं तद्वत्कुर्यान्निराश्रयम् ।\n\nचञ्चलं निश्चलं कुर्यात्निश्चलं न तु चालयेत् ॥ ३५ ॥\n\nसर्वभूतलये जाते यद्यद्व्योम सुनिर्मलम् ।\n\nतत्तद्रूपं स्वकं ध्यायेद्व्याप्तं चैव तु निर्मलम् ॥ ३६ ॥\n\nतदेव जन्मसाफल्यं पाण्डित्यमिदमेव हि ।\n\nचलद्वायुसमं चित्तं निश्चलं ध्रियते हि यत् ॥ ३७ ॥\n\nनैवोर्ध्वं धारयेच्चित्तं न मध्यं नाप्यधः क्वचित् ।\n\nअन्तर्भावविनिर्मुक्तं सदा कुर्यान्निराश्रयम् ॥ ३८ ॥\n\nनिद्रायां बोधयेच्चित्तं विक्षिप्तं शमयेत्पुनः ।\n\nपक्षद्वयपरित्यागे सम्प्राप्ते नैव चालयेत् ॥ ३९ ॥\n\nनिराश्रयं सदा चित्तं सर्वालम्बनवर्जितम् ।\n\nमनोऽवस्थाविनिर्मुक्तं विज्ञेयं मुक्तिलक्षणम् ॥ ४० ॥\n\nसर्वालम्बनशून्यं च धारयित्वा मनो हृदि ।\n\nयज्ज्ञानं जायते स्पष्टं तदभ्यासपरो भवेत् ॥ ४१ ॥\n\nये ध्यायन्ति परं शून्यं निष्कलं निरवस्थितम् ।\n\nते यान्ति परमं स्थानं जन्ममृत्युविवर्जितम् ॥ ४२ ॥\n\nदेवा देव्यस्तथा चान्ये धर्माधर्मौ च तत्फलम् ।\n\nआश्रयाश्रयिविज्ञानं संसारस्य च बन्धनम् ॥ ४३ ॥\n\nआश्रयो द्वन्द्वमित्युक्तं द्वन्द्वत्यागात्परोदयः ।\n\nजीवन्मुक्तस्तदा योगी देहत्यागाद्विमुच्यते ॥ ४४ ॥\n\nवैराग्येण वपुस्त्यागो न वै कार्यो मनीषिणा ।\n\nआरम्भतः क्रियानाशे स्वयमेव विपत्स्यते ॥ ४५ ॥\n\nहृत्सरोजे ह्यहंरूपा या चितिर्निर्मलाचला ।\n\nअहङ्कारपरित्यागात्सा चितिर्मोक्षदायिनी ॥ ४६ ॥\n\nसर्वोपाधिविनिर्मुक्तं चिद्रूपं यन्निरन्तरम् ।\n\nतच्छिवोऽहमिति ध्यात्वा सर्वासक्तिं विसर्जयेत् ॥ ४७ ॥\n\nदेशजात्यादिसम्बद्धान् वर्णाश्रमसमन्वितान् ।\n\nभावानेतान् परित्यज्य स्वभावं भावयेद्बुधः ॥ ४८ ॥\n\nअहमेको न मे कश्चिन्नाहमन्यस्य कस्यचित् ।\n\nन तं पश्यामि यस्याहं तं न पश्यामि यो मम ॥ ४९ ॥\n\nअहमेव परं ब्रह्म जगन्नाथो महेश्वरः ।\n\nइति स्यान्निश्चितो मुक्तो बद्धः स्यादन्यथा पुमान् ॥ ५० ॥\n\nअशरीरं यदात्मानं पश्यति ज्ञानचक्षुषा ।\n\nतदा भवति शान्तात्मा सर्वतो विगतस्पृहः ॥ ५१ ॥\n\nयोऽसौ सर्वेषु शास्त्रेषु पठ्यते ह्यज ईश्वरः ।\n\nअकायो निर्गुणो ह्यात्मा सोऽहमस्मि न संशयः ॥ ५२ ॥\n\nविज्ञाप्तिमात्रो हि सदा विशुद्धः सर्वत्र यस्मात्सततं विमुक्तः ।\n\nनादेयहेयो ह्यहमप्रतर्क्यस्तस्मात्सदा ब्रह्ममयो विशोकः ॥ ५३ ॥\n\nआमस्तकं पादतलावसानं सान्तर्बहिश्चर्मपटावनद्धम् ।\n\nतत्कृत्स्नमेवामृतरूपमन्यच्चिद्रूपमात्मानमनन्यसिद्धिम् ॥ ५४ ॥\n\nईशोऽहमेवास्य चराचरस्य पिता च माता च पितामहश्च ।\n\nध्यानं समास्थाय पदं चतुर्थं ध्यायन्ति मामेव विमुक्तिकामाः ॥ ५५ ॥\n\nब्रह्मादिभिर्देवमनुष्यनागैर्गन्धर्वयक्षाप्सरसां गणैश्च ।\n\nयज्ञैरनेकैरहमेव पूज्यो मामेव सर्वे प्रतिपूजयन्ति ॥ ५६ ॥\n\nतपोभिरुग्रैर्विविधैश्च दानैर्मामेव सर्वे प्रतिपूजयन्ति ।\n\nभूतानि चाहं स्थिरजङ्गमानि यावन्ति चान्यान्यहमेव तानि ॥ ५७ ॥\n\nन स्थूलसूक्ष्मो न च शून्यरूपो ज्ञानैकरूपो जगदेकबन्धुः ।\n\nनिरन्तरो निर्मल ईश्वरोऽहं स्वप्नाद्यवस्थाच्युतिनिष्प्रपञ्चः ॥ ५८ ॥\n\nअनादिविज्ञानमजं पुराणं गुहाशयं निष्कलमप्रपञ्चम् ।\n\nनिरञ्जनं निष्प्रतिमं निरीशमदृश्यमग्राह्यमचिन्त्यरूपम् ॥ ५९ ॥\n\nसनातनं ब्रह्म निरन्तरं यत्पदे पदे सोऽहमिति प्रपश्येत् ।\n\nयो भावतस्तिष्ठति निष्प्रकम्पः स ब्रह्मभूतोऽमृततामुपैति ॥ ६० ॥\n\nज्ञानमेवं वरारोहे कथितं मोक्षसिद्धये ।\n\nआचारं कथ्यमानं तु साम्प्रतं शृणु तं मया ॥ ६१ ॥\n\nन स्नानं न जपः पूजा होमो नैव च साधनम् ।\n\nअग्निकार्यादिकार्यं च नैतस्यास्ति महेश्वरि ॥ ६२ ॥\n\nनियमोऽपि न तस्यास्ति क्षेत्रपीठे च सेवनम् ।\n\nनार्चनं पितृकार्यादि तीर्थयात्रा व्रतानि च ॥ ६३ ॥\n\nधर्माधर्मफलं नास्ति न तिथिर्लौकिकक्रिया ।\n\nसन्त्यजेत्सर्वकर्माणि लोकाचारं च सर्वशः ॥ ६४ ॥\n\nसमयाचारनिःशेषान् कृत्यजातं तु बन्धनम् ।\n\nसंकल्पं च विकल्पं च ये चान्ये कुलधर्मिकाः ॥ ६५ ॥\n\nसिद्धीश्च विविधाकाराः पातालादि रसायनम् ।\n\nप्रत्यक्षेणापि लभ्येरन्नैव गृह्णीत साधकः ॥ ६६ ॥\n\nसर्वे ते पशुबन्धाः स्युरधोमार्गप्रदायकाः ।\n\nएतैर्नास्ति परा मुक्तिश्चिद्रूपं व्यापकं विना ॥ ६७ ॥\n\nयेन केन विशेषेण सर्वावस्थोऽपि योगधृक् ।\n\nक्षेत्रपीठे च सन्देहाद्वर्जयेद्यदि कौतुकम् ॥ ६८ ॥\n\nकृमिकीटपतङ्गाश्च तथा देवि वनस्पतीन् ।\n\nन नाशयेद्बुधो जीवान् परमार्थमतिर्यतः ॥ ६९ ॥\n\nन मूलोत्पाटनं कुर्यात्पत्त्रच्छेदं विवर्जयेत् ।\n\nभूतपीडां न कुर्वीत पुष्पाणां च निकृन्तनम् ॥ ७० ॥\n\nस्वयंपतितपुष्पैस्तु कर्तव्यं शिवपूजनम् ।\n\nमारणोच्चाटनादीनि विद्वेषस्तम्भने तथा ॥ ७१ ॥\n\nज्वरभूतग्रहावेश- वश्याकर्षणमोहनम् ।\n\nन कुर्यात्क्षुद्रकर्माणि काष्ठपाषाणपूजनम् ॥ ७२ ॥\n\nसमोऽमित्रे च मित्रे च समो लोष्टे च काञ्चने ।\n\nअभिलाषो न कर्तव्य इन्द्रियार्थे कदाचन ॥ ७३ ॥\n\nआत्मारामो भवेद्योगी निर्भयो विगतस्पृहः ।\n\nसमनिन्दाप्रशंसश्च सर्वभूतसमस्तथा ॥ ७४ ॥\n\nसमदृष्टिस्तु कर्तव्या यथात्मनि तथा परे ।\n\nविवादं लोकगोष्ठीं च कलहाश्च विवर्जयेत् ॥ ७५ ॥\n\nशास्त्रगोष्ठीं न कुर्वीत कुभाषितसुभाषितान् ॥ ७६ ॥\n\nईर्ष्यां पैशुन्यदम्भे च रागं मात्सर्यमेव च ।\n\nकामक्रोधौ भयं शोकं त्यजेत्सर्वं शनैः शनैः ॥ ७७ ॥\n\nसर्वद्वन्द्वविनिर्मुक्तः सन्ततं जनवर्जितः ।\n\nअनेनैव शरीरेण सर्वज्ञः सन् प्रकाशते ॥ ७८ ॥\n\nज्ञानेनैव यथा मोक्षस्तथा सिद्धिर्निरर्थिका ।\n\nतथापि भोगमिच्छन्तः सिद्धिमिच्छन्ति साधकाः ॥ ७९ ॥\n\nअणिमादिगुणावाप्तिर्जायतां वा न जायताम् ।\n\nतथापि मुच्यते देही पतिं विज्ञाय निर्मलम् ॥ ८० ॥\n\nपञ्चभूतात्मको देहः शिवस्तत्रैव तिष्ठति ।\n\nशिवाद्यवनिपर्यन्तो लोकोऽयं शङ्करात्मकः ॥ ८१ ॥\n\nईदृशं ज्ञानिनं दृष्ट्वा पूजयन्ति च ये नराः ।\n\nगन्धं पुष्पं फलं धूपं स्नानं वस्त्रं च भोजनम् ॥ ८२ ॥\n\nनिवेदयन्ति ये केचिद्वाङ्मनःकायकर्मभिः ।\n\nतथैव ते विमुच्यन्ते मुक्तिमार्गाभिकाङ्क्षिणः ॥ ८३ ॥\n\nस्तुतिनिन्दाकरास्तस्य पुण्यपापे समाप्नुयुः ।\n\nयज्ज्ञानाचरणं पृष्टं तत्सर्वं कथितं मया ।\n\nकालज्ञानं वरारोहे किमन्यत्परिपृच्छसि ॥ ८४ ॥\n\nइति देवीकालोत्तरागमः परिसमाप्तः\n\n�"
    }
]