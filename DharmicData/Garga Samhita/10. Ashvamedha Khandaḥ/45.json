[
    {
        "text": "अध्यायः ४५\n\n\nगोप्य ऊचुः \n\n अधरबिम्बविडंबितविद्रुमं मधुरवेणुनिनादविनोदितम् ॥ \n\n कमलकोमलनीलमुखांबुजं तमपि गोपकुमारमुपास्महे ॥१॥ \n\n श्यामलं विपिनकेलिलम्पटं कोमलं कमलपत्रलोचनम् ॥ \n\n कामदं व्रजविलासिनीदृशां शीतलं मतिहरं भजामहे ॥२॥ \n\n तं विसंचलितलोचनांचलं सामिकुड्‌मलितकोमलाधरम् ॥ \n\n वंशवल्गितकरांगुलीमुखं वेणुनादरसिकं भजामहे ॥३॥ \n\n ईषदंकुरितदंतकुंडलं भूषणं भुवनमंगलश्रियम् ॥ \n\n घोषसौरभमनोहरं हरेर्वेषमेव मृगयामहे वयम् ॥४॥ \n\n अस्तुः नित्यमरविंदलोचनः श्रेयसे हि तु सुरार्चिताकृतिः ॥ \n\n यस्य पादसरसीरुहामृतं सेव्यमानमनिशं मुनीश्वरैः ॥५॥ \n\n गोपकै रचितमल्लसंगरं संगरे जितविदग्धयौवनम् ॥ \n\n चिंतयामि मनसा सदैवतं दैवतं निखिलयोगिनामपि ॥६॥ \n\n उल्लसन्नवपयोदमेव तं फूल्लतामरसलोचनांचलम् ॥ \n\n बल्लवीहृदयपश्यतोहरं पल्लवाधरमुपास्महे वयम् ॥७॥ \n\n यद्धनंजयरथस्य मण्डनं खंडनं तदपि सञ्चितैनसाम् ॥ \n\n जीवनं श्रुतिगिरां सदामलं श्यामलं मनसि मेऽस्तु तन्महः ॥८॥ \n\n गोपिकास्तनविलोललोचनप्रांतलोचनपरंपरावृतम् ॥ \n\n बालकेलिरसलालसं भ्रमं माधवं तमनिशं विभावये ॥९॥ \n\n नीलकण्ठकृतपिच्छशेखरं नीलमेघतुलितांगवैभवम् ॥ \n\n नीलपंकजपलाशलोचनं नीलकुंतलधरं भजामहे ॥१०॥ \n\n घोषयोषिदनुगीतवैभवं कोमलस्वरितवेणुनिःस्वनम् ॥ \n\n सारभूतमभिरामसंपदां धाम तामरसलोचनं भजे ॥११॥ \n\n मोहनं मनसि शार्ङ्गिणं परं निर्गतं किल विहाय मानिनीः ॥ \n\n नारदादिमुनिभिश्च सेवितं नंदगोपतनयं भजामहे ॥१२॥ \n\n श्रीहरिस्तु रमणीभिरावृतो यस्तु वै जयति रासमण्डले ॥ \n\n राधया सह वने च दुःखितास्तं प्रियं हि मृगयामहे वयम् ॥ १३॥ \n\n देवदेव व्रजराजनन्दन देहि दर्शनमलं च नो हरे ॥ \n\n सर्वदुःखहरणं च पूर्ववत्संनिरीक्ष्य तव शुल्कदासिकाः ॥१४॥ \n\n क्षितितलोद्धरणाय दधार यः सकलयज्ञवराहवपुः परम् ॥ \n\n दितिसुतं विददार च दंष्ट्रया स तु सदोद्धरणाय क्षमोऽस्तु नः ॥१५॥ \n\n मनुमताद्रुचिजो दिविजैः सह वसु दुदोह धरामपि यः पृथुः ॥ \n\n श्रुतिमपाद्‌धृतमत्स्यवपुः परं स शरणं किल नोऽस्त्वशुभक्षणे ॥१६॥ \n\n अवहदब्धिमहो गिरिमूर्जितं कमठरूपधरः परमस्तु यः ॥ \n\n असुहरं नृहरिः तमदंडयत्स च हरिः परमं शरणं च नः ॥१७॥ \n\n नृप बलिं छलयन्दलयन्नरीन्मुनिजनाननुगृह्य चचार यः ॥ \n\n कुरुपुरं च हलेन विकर्षयन्यदुवरः स गतिर्मम सर्वथा ॥१८॥ \n\n व्रजपशून्गिरिराजमथोद्धरन्व्रजपगोपजनं च जुगोप यः ॥ \n\n द्रुपदराजसुतां कुरुकश्मलाद्‌भवतु तच्चरणाब्जरतिश्च नः ॥१९॥ \n\n विषमहाग्निमहास्त्रविपद्‌गणात्सकलपांडुसुताः परिरक्षिताः ॥ \n\n यदुवरेण परेण च येन वै भवतु तच्चरणः शरणं च नः ॥२०॥ \n\n मालां बर्हिमनोज्ञकुन्तलभरां वन्यप्रसूनोषितां \n\n     शैलेयागुरुक्लृप्तचित्रतिलकां शश्वन्मनोहारिणीम् ॥ \n\n लीलावेणुरवामृतैकरसिकां लावण्यलक्ष्मीमयीं \n\n     बालां बालतमालनीलवपुषं वंदामहे देवताम् ॥२१॥ \n\n गर्ग उवाच - \n\nइति स्त्रीभी रुदंतीभी रेवतीरमणानुजः ॥ \n\n आविर्बभूव चाहूतस्तासां मध्ये च भक्तितः ॥२२॥ \n\n\n\n\n\nइति श्रीगर्गसंहितायां हयमेधखण्डे \n\nरासक्रीडायां पञ्चचत्वारिंशोऽध्यायः ॥४५॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]