[
    {
        "text": "अध्यायः १३\n\n\n\n\n\nअश्वमेधखण्डः - त्रयोदशोऽध्यायः \n\n\n\nदिग्विजयार्थं यदुसैन्यस्य अभियानम् - \n\n\n\n\n\nश्रीगर्ग उवाच - \n\nअथ नत्वा गुरून्सोऽपि प्रायात्प्रष्टुं च देवकीम् ॥ \n\n रोहिणीं रुक्मिणीं भामामन्याः सर्वा हरिप्रियाः ॥१॥\n\n नत्वा रतिं रुक्मिवतीमहं गच्छाम्युवाच ह ॥ \n\n राज्ञाऽऽदिष्टः पालनार्थं हयस्य सह यादवैः ॥२॥\n\n ताश्च गद्‌गदभाषिण्यस्तं परिष्वज्य कर्ष्णिजम् ॥ \n\n आशिषं प्रददू राजंस्तस्मै च प्रणताय वै ॥३॥\n\n नत्वा ताश्च ययौ सोऽपि भार्याणां भवनानि च ॥ \n\n तमागतं स्वभर्तारं तिस्त्रः पत्‍न्यो विलोक्य च ॥४॥\n\n आदरं तस्य ताश्चक्रुर्विरहात्खिन्नमानसाः ॥ \n\n आश्वासयित्वा ताः सोऽपि चाजगाम सभां किल ॥५॥\n\n आथाध्वरार्थे राजेंद्र मुनिभिः कृतमंगलः ॥ \n\n सर्वान्नृषीन्गुरूंश‍चैव नृपेन्द्रं शूरमेव च ॥ ६॥\n\n वसुदेवं च हलिनं कृष्णं स्वपितरं तथा ॥ \n\n अन्यांश्च यादवान्पूज्याननिरुद्धः प्रणम्य च ॥७॥\n\n पूजितो नागरैः सर्वैर्धनुष्याणिः शरी नृप ॥ \n\n बद्धगोधांगुलित्राणः कवची कुण्डलावृतः ॥८॥\n\n उपानद्‍गूढपादश्च पंचास्यसमविक्रमः ॥ \n\n करवालधरश्चर्मी किरीटी शक्तिहस्तकः ॥९॥\n\n महावीरः सुवर्णस्य ह्यलंकारैरलंकृतः ॥ \n\n पुरंदररथेनापि निर्ययौ स्वपुराद्बहि: ॥१०॥\n\n गीतवादित्रघोषेण ब्रह्मघोषेण कार्ष्णिजम् ॥ \n\n यास्यंतं चामरैर्युक्तं ददृशुः पुरवासिनः ॥११॥\n\n ततः श्रीकृष्णचंद्रेण प्रेषिता उद्धवादयः ॥ \n\n भोजवृष्ण्यंधकमधुशूरसेनदशार्हकाः ॥१२॥\n\n अथ राजा यदून्प्राहानिरुद्धस्य च यादवाः ॥ \n\n सहायार्थं तु प्रधने वदतात्कः प्रयास्यति ॥१३॥\n\n उग्रसेनवचः श्रुत्वा सांबो जांबवतीसुतः ॥ \n\n सर्वेषां पश्यतां नत्वा नृपं वचनमब्रवीत् ॥१४॥\n\n सांब उवाच - \n\nअनिरुद्धस्य राजेन्द्र सहायमहमेव च ॥ \n\n महारणे च शत्रुभ्यः करिष्ये सर्वदा किल ॥१५॥\n\n यद्यहं तस्य रक्षां वै न करिष्ये रणांगणे ॥ \n\n प्रतिज्ञां मम राजेंन्द्र शृणुष्व सत्यवादिनः ॥१६॥\n\n त्याज्यां तु दशमीविद्धां यः कृत्वैकादशीं नरः ॥ \n\n प्रयाति यां गतिं राजंस्तामहं प्राप्नुयां ध्रुवम् ॥१७॥\n\n गोहन्तॄणां गतिर्या तु या गतिर्ब्रह्मघातिनाम् ॥ \n\n सा गतिर्मम भूयाद्वै न कुर्यां कर्म चेदिदिम् ॥१८॥\n\n गर्ग उवाच - \n\nइत्युक्त्वा वचनं सोऽपि ययौ चांतःपुरं ततः ॥ \n\n नत्वा च मातरं सर्वमभिप्रायं न्यवदेयत् ॥१९॥\n\n श्रुत्वा सा तं परिष्वज्य विरहादाशिषं ददौ ॥ \n\n ततो मातॄस्तु ताः सर्वा नत्वा पत्‍नीगृहं गतः ॥२०॥\n\n सा तमायांतमालोक्य लक्ष्मणा वरलक्षणा ॥ \n\n दत्त्वासनं बाष्पकंठी न तु किंचिदुवाच ह ॥२१॥\n\n आश्वासयित्वा तां सांबो ह्यभिप्रायमवर्णयत् ॥ \n\n इति श्रृत्वा पतिं प्राह विरहात्खिन्नमानसा ॥२२॥\n\n लक्ष्मणोवाच - \n\nअनिरुद्धस्य तुरगो रक्षणीयस्त्वया पते ॥ \n\n युद्धं हि संमुखं कार्यं विमुखं न कदाचन ॥२३॥\n\n त्वद्‍भ्रातॄणां स्त्रियः संति मानवत्यः सहस्रशः ॥ \n\n संग्रामे यदि ते नाथ निशम्य च पराजयम् ॥२४॥\n\n स्मितानना भविष्यंति दृष्ट्वा मां च तव प्रियाम् ॥ \n\n तदा दुःखतमेनाथ मरणं तु भविष्यति ॥२५॥\n\n श्रुत्वैतद्वचनं सांबो प्रत्युवाच प्रियां हसन् ॥\n\n सांब उवाच - \n\nप्रधने मम संप्राप्तं त्रैलोक्यं संमुखं किल ॥२६॥\n\n श्रोष्यसे त्वं मया भद्रे सर्वं च विदलीकृतम् ॥ \n\n यदि सांबो रणाच्छूरो विमुखो जायते शुभे ॥२७॥\n\n तदा सोऽस्तु स्वपापेन ब्रह्मविप्रविनिंदकः ॥ \n\n पुनस्त्वहं न पश्यामि चन्द्राकारं तवाननम् ॥२८॥\n\n गर्ग उवाच - \n\nइत्याश्वास्य प्रियां सांबो द्वितीयां च प्रयत्‍नतः ॥ \n\n अभिमन्युं सुभद्रां च मिलित्वा निर्ययौ गृहात् ॥२९॥\n\n चापी नैस्त्रिंशकः सज्जो स्यंदनी यादवैर्वृतः ॥ \n\n प्राप्तश्चोपवने सांबोऽनिरुद्धो यत्र वर्तते ॥३०॥\n\n ततः स्वभ्रातरः सर्वे श्रीकृष्णेन गदादयः ॥ \n\n प्रेषिता आत्मजाश्चैव भानुदीप्तिमदादयः ॥३१॥\n\n सर्वे हि धन्विनः शूरा दंशिता युद्धकोविदाः ॥ \n\n चतुरंगबलोपेता निर्जग्मुः कोटिशः पुरात् ॥३२॥\n\n तालहंसमीनबर्हिमृगराजध्वजै रथैः ॥ \n\n दिव्यैश्च कनकांगैश्च चतुर्वाजिसमन्वितैः ॥३३॥\n\n महोच्चैर्देवधिष्ण्याभैश्छत्रचामरसंयुतैः ॥ \n\n सूर्याभैश्च सुवर्णस्य कुम्भैर्जालकतोरणैः ॥३४॥\n\n रेजुः सर्वे कृष्णसुताः कुशस्थल्या विनिर्गताः ॥ \n\n ततश्च निर्ययू राजन्हेमनीडाश्च हस्तिनः ॥३५॥\n\n गोमूत्रचयसिंदूरकस्तूरीपत्रभृन्मुखाः ॥ \n\n अंजनाभा कज्जलाभा घनश्यामा मदच्युताः ॥३६॥\n\n राजीवमूलसदृशाः शुक्लदंता मृगद्विपाः ॥ \n\n महोच्चाः पर्वताकारा रणद्‍घंटा महोद्‌भटाः ॥३७॥\n\n ऐरावतकुलेभाश्च तिस्रः शुण्डाश्च पाण्डुराः ॥ \n\n चतुर्दंतास्तु कृष्णेन भौमान्नीताश्च निर्ययुः ॥३८॥\n\n ध्वजयुक्ता लक्षगजा लक्षदुंदुभिसंयुताः ॥ \n\n लक्षाः शून्या महामात्यैः स्वर्णकंबलमंडिताः ॥३९॥\n\n ततः शूरैश्च संयुक्ता गजेंद्रा एककोटयः ॥ \n\n इतस्ततो विरेजुस्ते बलेऽब्धौ मकरा यथा ॥४०॥\n\n उत्पाट्य गुल्माञ्छुंडैश्च क्षेपयंतो नभस्तले ॥ \n\n महीं पादैः कपयंत आर्द्रीकृत्य मदैरपि ॥४१॥\n\n प्रासाददुर्गशैलांगान्पातयंतः शिरःस्थलैः ॥ \n\n रिपूणां च बलं सर्वं खण्डयंतो महबलाः ॥४२॥\n\n श्यामपीतकृष्णशुक्लरक्तवर्णैश्च कंबलैः ॥ \n\n सुवर्णशृङ्खलैर्युक्ता रेजुरेतादृशा गजाः ॥४३॥\n\n ततस्तुरंगमा ये वै नारदेन विलोकिताः ॥ \n\n ते सर्वे निर्गता राजन्स्वर्णहारैश्च संयुताः ॥४४॥\n\n केचिद्वै चंचलांगाश्च धूम्रवर्णा मनोहराः ॥ \n\n श्यामवर्णाः पद्मवर्णाः कृष्णवर्णाः सुकंधराः ॥४५॥\n\n दुग्धाभा घोटकाः केचित्तथा कीलालसन्निभाः ॥ \n\n हरिद्राभाः कुंकुमाभाः पालाशकुसुमप्रभाः ॥४६॥\n\n केचिच्चित्रविचित्रांगाः स्फटिकांगा मनोजवाः ॥ \n\n हरिद्वर्णास्ताम्रवर्णाः कौसुंभाभाः शुकप्रभाः ॥४७॥\n\n इन्द्रगोपनिभा गौरा दिव्याः पूर्णेंदुसन्निभाः ॥ \n\n सिन्दूरांगाश्चाग्निवर्णा रविबालसमप्रभाः ॥४८॥\n\n एते तुरंगमा राजन्सर्वदेशात्समागताः ॥ \n\n पुर्यां कृष्णप्रतापेन ते तु सर्वे विनिर्गताः ॥४९॥\n\n कृष्णस्य वाजिशालासु ये वर्तंते च ते हयाः ॥ \n\n वैकुण्ठवासिनश्चैव श्वेतद्वीपनिवासिनः ॥५०॥\n\n केचिन्मयूरवर्णाश्च नीलकण्ठनिभास्तथा ॥ \n\n विद्युद्वर्णास्तार्क्ष्यवर्णाः सर्वे पक्षैरलंकृताः ॥५१॥\n\n शिखामणिधराः शुक्लचामरैः समलंकृताः ॥ \n\n स्रग्भिर्मुक्ताफलानां च रक्तवस्त्रैर्विभूषिताः ॥५२॥\n\n स्वर्णेन मंडिताः पुच्छमुखपट्टस्फुरत्प्रभाः ॥ \n\n सर्वांगसुन्दरा दिव्या निर्गतास्ते सहस्रशः ॥५३॥\n\n न स्पृशन्तः पदैर्भूमिं ह्येते कृष्णहया नृप ॥ \n\n चंचला वायुवेगाश्च मनोवेगा मनोहराः ॥५४॥\n\n बुद्‍बुदेष्वतिगाश्चैव पक्वसूत्रेषु भूपते ॥ \n\n लूताजालेषु केचिद्वै चलंतः पारदं ह्यनु ॥५५॥\n\n स्फारा वारिषु दृश्यंते निराधारा नृपेश्वर ॥ \n\n अन्येऽपि निर्गता राजन्म्लेच्छदेशभवा हयाः ॥५६॥\n\n शतयोजनगाश्चैव कोटिशः कोटिशो नृप ॥ \n\n गर्तदुर्गनदीसौधशैलादींश्च हरेर्हयाः ॥ \n\n उल्लंघयंतो नृपते सवीरास्ते तुरंगमाः ॥५७॥\n\n ततश्च निर्ययुः सर्वे द्वारकायाः पदातिनः ॥ \n\n धन्विनो दंशिताः शूरा महाबलपराक्रमाः ॥५८॥\n\n खड्गचर्मधरा उच्चा लौहकंचुकमंडिताः ॥ \n\n संग्रामे बहुशत्रूणां जेतारो गजसन्निभाः ॥५९॥\n\n इत्थं विनिर्गतं सैन्यं यादवानां निरीक्ष्य च ॥ \n\n देवदैत्यनराः सर्वे विस्मयं परमं गताः ॥६०॥\n\n\n\n\n\nइति श्रीगर्गसंहितायां हयमेधखण्डे \n\nयदुसैन्यनिर्गमनं नाम त्रयोदशोऽध्यायः ॥१३॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]