[
    {
        "text": "अध्यायः १०\n\n\n श्रीनारद उवाच -\n\nमनुतीर्थे ततः स्नात्वा प्रद्युम्नो यदुभिः सह ॥\n\nप्रययौ कौंकणान्देशान्दुंदुभीन्नादयन्मुहुः ॥१॥\n\nकौंकणस्थोऽथ मेधावी गदायुद्धविशारदः ॥\n\nएकाकी मल्लयुद्धेन परीक्षन्नाययौ बलम् ॥२॥\n\nप्रद्युम्नं सबलं प्राह शृणु मे यादवेश्वर ॥\n\nगदायुद्धं देहि मह्यं मद्‌बलं नाशय प्रभो ॥३॥\n\nप्रद्युम्न उवाच -\n\nएकतो ह्येकतो वीरा बलवंतो महीतले ॥\n\nमानं मा कुरु हे मल्ल विष्णुमायातिदुर्गमा ॥४॥\n\nवयं तु बहवो वीरास्त्वमेकाकी समागतः ॥\n\nअधमोऽयं महामल्ल दृश्यते याहि सांप्रतम् ॥५॥\n\nमल्ल उवाच -\n\nयदा युद्धं न कुरुत भवंतो बलशालिनः ॥\n\nमत्पादोऽधोऽत्र निर्यांतु तदा यास्यामि सांप्रतम् ॥६॥\n\nश्रीनारद उवाच -\n\nएवं वदति मल्ले वै सर्वे यादवपुंगवाः ॥\n\nबभूवुः क्रोधसंयुक्ताः पश्यतस्तस्य मैथिल ॥७॥\n\nगदो गदां समादाय बलदेवानुजो बली ॥\n\nतस्थौ सोऽपि गदां नीत्वा सर्वेषां पश्यतां नृप ॥८॥\n\nगदां वरिष्ठां चिक्षेप गदाय स महाबलः ॥\n\nगदोपरि गदां नीत्वा स्वगदां प्राक्षिपद्‍गदः ॥९॥\n\nगदस्य गदया सोऽपि ताडितः पतितो भुवि ॥\n\nमृधेच्छां न चकाराशु ह्युद्‌वमन् रुधिरं मुखात् ॥१०॥\n\nकोंकणस्थोऽथ मेधावी नत्वा प्राह हरेः सुतम् ॥\n\nपरीक्षार्थं च भवतामेतत्कार्यं मया कृतम् ॥११॥\n\nत्वमेव भगवान्साक्षात्कुतोऽहं प्राकृतो जनः ॥\n\nक्षमस्व मेऽपराधं भो त्वामहं शरणं गतः ॥१२॥\n\nश्रीनारद उवाच -\n\nइत्युक्त्वाथ बलिं दत्वा नमस्कृत्य हरेः सुतम् ॥\n\nकोंकणस्थः पुरीं प्रागान्मेधावी क्षत्रियोत्तमः ॥१३॥\n\nकुटकाधिपतिं मौलिं मृगयायां विनिर्गतम् ॥\n\nजग्राह स महाबाहुः सांबो जांबवतीसुतः ॥१४॥\n\nकार्ष्णिस्तस्माद्‌बलिं नीत्वा दंडकाख्यं वनं ययौ ॥\n\nमुनीनामाश्रमान्पश्यन्स्वसैन्यपरिवारितः ॥१५॥\n\nनिर्विंध्यां च पयोष्णीं च तापीं स्नात्वा हरेः सुतः ॥\n\nशूर्पारकं महाक्षेत्रमार्यां द्वैपायनीं ततः ॥१६॥\n\nऋष्यमूकं ततः पश्यन्प्रवर्षणगिरिं गतः ॥\n\nपर्जन्यो भगवान्साक्षान्नित्यदा यत्र वर्षति ॥१७॥\n\nगोकर्णाख्यं शिवक्षेत्रं दृष्ट्वा कार्ष्णिः स्वसैन्यकैः ॥\n\nत्रिगर्तान्केरलान् देशान् ययौ जेतुं महाबलः ॥१८॥\n\nअम्बष्ठः केरलाधीशः श्रुत्वा वार्तां तु मन्मुखात् ॥\n\nददौ तस्मै बलिं शीघ्रं प्रद्युम्नाय महात्मने ॥१९॥\n\nकृष्णां वेणीं तदोत्तीर्य तैलंगान् विषयान् ययौ ॥\n\nसैन्यपादरजोवृंदैरंधीकुर्वन्नभःस्थलम् ॥२०॥\n\nतैलंगस्याधिपो राजा विशालाक्षः प्रकीर्तितः ॥\n\nपुरस्योपवने रेमे सुंदरीगणसंवृतः ॥२१॥\n\nमृदंगाद्यैश्च वादित्रैर्मधुरध्वनिसंकुलैः ॥\n\nपरैरप्सरसां रागैर्गीयमानो द्युराडिव ॥२२॥\n\nतं प्राह सुंदरी रामा राज्ञी मंदारमालिनी ॥\n\nरजोव्याप्तं नभो वीक्ष्य शुष्यद्‌बिंबाधरा परा ॥२३॥\n\nमंदारमालिन्युवाच -\n\nराजन्न जानासि सदा विहारा-\n\n     दहर्निशं कामविशाललोलः ॥\n\nअहं न जानामि कदापि दुःखं\n\n     मुखालकालिभ्रमरास्तवेषा ॥२४॥\n\nद्वारावतीशाध्वरनागवल्ली-\n\n     चयं समुत्थाप्य दिशो जयार्थम् ॥\n\nविजित्य सर्वान्नृप चेदिपान्स\n\n     समागतोऽसौ यदुराजराजः ॥२५॥\n\nधुंकारशब्दं नृणु दुंदुभीनां\n\n     चित्कारफूत्कारयुतं द्विपानाम् ॥\n\nकोदंडटंकारमयं पराणां\n\n     कल्पांतसारस्वतनादकारम् ॥२६॥\n\nत्वरं बलिं प्रेषय शंबरारये\n\n     प्रधावतीः पश्य नरेन्द्र सुंदरीः ॥\n\nच्यूतप्रसूनाः श्रमवारिवर्षणी-\n\n     र्वनप्रवेशास्फुटकेशमंडनाः ॥२७॥\n\nपत्‍नीवाक्यं ततः श्रुत्वा विशालाक्षोऽतिहर्षितः ॥\n\nप्रद्युम्नसम्मुखे सोऽपि बलिं नीत्वा समाययौ ॥२८॥\n\nतेन सम्पूजितः साक्षात्प्रद्युम्नो धन्विनां वरः ॥\n\nस्नात्वा पंपासरस्तीर्थे महाराष्ट्रं ततो ययौ ॥२९॥\n\nमहाराष्ट्राधिपो राजा विमलो नाम वैष्णवः ॥\n\nभक्त्या परमया कार्ष्णिं पूजयामास सर्वतः ॥३०॥\n\nतथा हि कर्णाटपतिः सहस्रजि-\n\n     त्स्वतः समानीय बलिं महात्मने ॥\n\nसम्पूजयामास शुभार्थहेतवे\n\n     श्रीशंबरारिं जगतः प्रभुं परम् ॥३१॥\n\nप्रद्युम्नो भगवान्साक्षाद्यादवैः सह मैथिल ॥\n\nकरूषान् विषयान्प्रागाज्जेतुं योगीव देहजान् ॥३२॥\n\nमहारंगपुरे तत्र वृद्धशर्मा महामतिः ॥\n\nभर्ताथ श्रुतदेवाया वसुदेवस्वसुर्नृप ॥३३॥\n\nतस्य पुत्रो दंतवक्त्रः कृष्णशत्रुः प्रकीर्तितः ॥\n\nशिशुपाल इव क्रुद्धो योद्धुं चक्रे मनः स्वयम् ॥३४॥\n\nमात्रा पित्रा वारितोऽपि दैत्यो दैत्याननुव्रतः ॥\n\nयादवान् घातयिष्यामि कोऽयमित्थं चकार ह ॥३५॥\n\nआदाय स गदां गुर्वीं लक्षभारविनिर्मिताम् ॥\n\nएकाकी प्रययौ योद्धुं प्रद्युम्नबलसम्मुखे ॥३६॥\n\nदंतवक्त्रः कृष्णवर्णं कज्जलाद्रिसमप्रभम् ॥\n\nललज्जिह्वं घोररूपं तालवृक्षदशोच्छ्रितम् ॥३७॥\n\nकिरीटकुण्डलधरं हेमवर्णविभूषितम् ॥\n\nकिंकिणीजालसंयुक्तं चलच्चरणनूपुरम् ॥३८।।\n\nकंपयन्तं भुवं वेगात्पातयन्तं गिरीन्द्रुमान् ॥\n\nघातयंतं स्वगदया कृतांतमिव दुर्जनान् ॥३९॥\n\nतं दृष्ट्वा यादवाः सर्वे भयं प्रापुर्मृधांगणे ॥\n\nआगते दंतवक्त्रे च महान्कोलाहलो ह्यभूत् ॥४०॥\n\nप्रद्युम्नः प्रेषयामास तस्योपरि महद्‌बलम् ॥\n\nअष्टादशाक्षौहिणीनां धनुष्टंकारयन् मुहुः ॥४१॥\n\nबाणैः परश्वधैः राजञ्छतघ्नीभीर्भृशुंडिभिः ॥\n\nतं तेडुर्यादवाः सर्वे सर्वतोऽद्रिं यथा गजाः ॥४२॥\n\nदंतवक्रः स्वगदया करींद्रानुत्कटान्बहून् ॥\n\nपातयामास राजेंद्र भिन्नकुंभस्थलान् मृधे ॥४३॥\n\nकांश्चित्पादेषु चोन्नीय किंकिणीजालनादितान् ॥\n\nसशृङ्खलान्सनीडांस्ताँल्लोलघंटारणत्स्वनान् ॥४४॥\n\nवातस्तूलमिवाकाशे चिक्षेप शतयोजनम् ॥\n\nशूंडादंडेषु कांश्चिद्वै गृहीत्वा दैत्यपुंगवः ॥४५॥\n\nभ्रामयित्वा गजान्दिक्षु नदतः प्राक्षिपद्‌रुषा ॥\n\nकांश्चिद्‌गजान्वंशयोश्च कक्षयोरुभयोरपि ॥४६॥\n\nपद्‍भ्यामाक्रम्य शुशुभे दैत्यः कालाग्निरुद्रवत् ॥\n\nरथान्ससूतान्साश्वांश्च सध्वजान्समहारथान् ॥\n\nचिक्षेप गगने वीरः पद्मानीव प्रभञ्जनः ॥४७॥\n\nतुरगांश्च पदातीश्च प्राक्षिपद्‌गगने बलात् ॥\n\nअधोमुखा ऊर्ध्वमुखा राजपुत्रा महाबलाः ॥४८॥\n\nसशत्रा रत्‍नकेयुरसंयुक्तास्तारका इव ॥\n\nआकाशात्प्रपतंतस्ते वमंतो रुधिरं मुखात् ॥४९॥\n\nबलं विलोडयामास गदया दैत्यपुंगवः ॥\n\nदंष्ट्रया प्रलयाब्धिं श्रीवराह इव मैथिल ॥५०॥"
    }
]