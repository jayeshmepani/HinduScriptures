[
    {
        "text": "अध्यायः ०२\n\n\nश्रीनारद उवाच \n\nगोपीनामृषिरूपाणामाख्यानं शृणु मैथिल । \n\n सर्वपापहरं पुण्यं कृष्णभक्तिविवर्धनम् ॥१॥ \n\n वङ्गेषु मङ्गलो नाम गोप आसीन्महामनाः । \n\n लक्ष्मीवाञ्छ्रुतसम्पन्नो नवलक्षगवां पतिः ॥२॥ \n\n भार्याः पञ्चसहस्राणि बभूवुस्तस्य मैथिल । \n\n कदाचिद्दैवयोगेन धनं सर्वं क्षयं गतम् ॥३॥ \n\n चौरैर्नीतास्तस्य गावः काश्चिद्राज्ञा हृता बलात् । \n\n एवं दैन्ये च सम्प्राप्ते दुःखितो मङ्गलोऽभवत् ॥४॥ \n\n तदा श्रीरामस्य वराद्दण्डकारण्यवासिनः । \n\n ऋषयः स्त्रीत्वमापन्ना बभूवुस्तस्य कन्यकाः ॥५॥ \n\n दृष्ट्वा कन्यासमूहं स दुःखी गोपोऽथ मङ्गलः । \n\n उवाच दैन्यदुःखाढ्य आधिव्याधिसमाकुलः ॥६॥ \n\n मङ्गल उवाच - \n\nकिं करोमि क्व गच्छामि को मे दुःखं व्यपोहति । \n\n श्रीर्न भूतिर्नाभिजनो न बलं मेऽस्ति साम्प्रतम् ॥७॥ \n\n धनं विना कथं चासां विवाहो हा भविष्यति । \n\n भोजने यत्र सन्देहो धनाश तत्र कीदृशी ॥८॥ \n\n सति दैन्ये कन्यकाः स्युः काकतालीयवद्गृहे । \n\n तस्मात्कस्यापि राज्ञस्तु धनिनो बलिनस्त्वहम् ॥९॥ \n\n दास्याम्येताः कन्यकाश्च कन्यानां सौख्यहेतवे । \n\n कदर्थीकृत्य ता कन्याः एवं बुद्ध्या स्थितोऽभवत् ॥ \n\n तदैव माथुराद्देशाद्गोपश्चैकः समागतः ॥१०॥ \n\n नारद उवाच - \n\nतीर्थयायी जयो नाम वृद्धोबुद्धिमतां वरः । \n\n तन्मुखान्नन्दराजस्य श्रुतं वैभवमद्भुतम् ॥११॥ \n\n नन्दराजस्य बलये मङ्गलो दैन्यपीडितः । \n\n विचिन्त्य प्रेषयामास कन्यकाश्चारुलोचनाः ॥ १२ ॥ \n\n ता नन्दराजस्य गृहे कन्यका रत्नभूषिताः । \n\n गवां गोमयहारिण्यो बभूवुर्गोव्रजेषु च ॥ १३ ॥ \n\n श्रीकृष्णं सुन्दरं दृष्ट्वा कन्या जातिस्मराश्च ताः । \n\n कालिन्दीसेवनं चक्रुर्नित्यं श्रीकृष्णहेतवे ॥ १४ ॥ \n\n अथैकदा श्यामलाङ्गी कालिन्दी दीर्घलोचना । ताभ्यः स्वदर्शनं दत्वा वरं दातुं समुद्यता ॥ १५ ॥ \n\n ता वव्रिरे व्रजेशस्य पुत्रो भूयात्पतिश्च नः । \n\n तथास्तु चोक्त्वा कालिन्दी तत्रैवान्तरधीयत ॥ १६ ॥ \n\n ताः प्राप्ता वृन्दकारण्ये कार्तिक्यां रासमण्डले । \n\n ताभिः सार्धं हरी रेमे सुरीभिः सुरराडिव ॥ १७ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nऋषिरूपोपाख्यानं नाम द्वितीयोऽध्यायः ॥२॥ \n\n हरिः ॐ तत्सच्छ्रीकृष्णार्पणमस्तु ॥"
    }
]