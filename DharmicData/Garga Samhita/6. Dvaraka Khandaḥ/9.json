[
    {
        "text": "अध्यायः ०९\n\n\nबहुलाश्व उवाच ।। \n\nत्रिषु लोकेषु विख्याता धन्या वै द्वारकापुरी ।। \n\nपरिपूर्णतमः साक्षाच्छ्रीकृष्णो यत्र वासकृत् ।। १ ।। \n\nश्रीकृष्णस्यांगसंभूता पुरी द्वारावती श्रुता ।। \n\nकस्मादिहागता ब्रह्मन्कस्मिन्काले वद प्रभो ।। २ ।। \n\nश्रीनारद उवाच ।। । \n\nसाधुसाधु त्वया पृष्टं द्वारकागमकारणम् ।। \n\nयच्छ्रुत्वा शुद्धतां याति लोकघात्यपि पातकी ।।३।। \n\nशर्यातिर्नाम राजाभूच्चक्रवर्ती मनोः सुतः ।।\n\nचकार राज्यं धर्मेण वर्षाणामयुतं भुवि ।।४।। \n\nउत्तानबर्हिरानर्तो भूरिषेण इति त्रयः ।। \n\nशर्यातेरभवन्पुत्राः सर्वधर्मभृतां वराः ।।५।। \n\nउत्तानबर्हिषे पूर्वां भूरिषेणा- यदक्षिणाम् ।। \n\nपश्चिमां च दिशं सर्वामानर्ताय ददौ नृपः ।। ६ ।। \n\nममेयं हिमहीकृत्स्ना मया धर्मेण पालिता ।। \n\nबलार्जिता बलिष्ठेन यूयं तां पालयिष्यथ ।। ७ ।। \n\nपितुर्वचः समाकर्ण्य आनर्त्तो मध्यमः सुतः ।। \n\nज्ञानी ज्ञानमयं वाक्यमुवाच प्रहसन्निव ।। ८ ।। \n\nआनर्त उवाच ।। \n\nतवेयं न मही कृत्स्ना त्वया पालिता क्वचित् ।। \n\nन त्वद्बलार्जिता राजन्बलिष्ठो भगवान्विभुः ।।९।। \n\nमही श्रीकृष्णदेवस्य तेनैव परिपालिता ।। \n\nतत्तेजसा जिता कृत्स्ना बलिष्ठो न हरेः समः ।। १० ।। \n\nस एव विश्वं स्वकृतंसृजत्यत्ति च पाति च ।। \n\nस एव ब्रह्मपरमं कालः कलयतां प्रभुः ।। ११ ।।\n\nयोंतः प्रविश्य भूतानि भूतैरप्यखिलाश्रयः ।। \n\nस विश्वाख्योधियज्ञोसौ परिपूर्णतमः स्वयम्।।१२।। \n\nयद्भयाद्वातिवातोयं सूर्य्यस्तपति यद्भयात्।।\n\nयद्भयाद्वर्षते देवो मृत्युश्चरति यद्भयात् ।। १३ ।। \n\nपरिपूर्णतमं साक्षाछ्रीकृष्णं परमेश्वरम् ।। \n\nभज सर्वात्मना राजन्नहंकारविवर्जितः ।। १४ ।। \n\nनारद उवाच ।। \n\nज्ञानं प्राप्तोपि शर्य्यातिराक्षिप्तः पुत्रवाक्छरैः ।। \n\nआनर्त्तं स्वसुतं प्राह रुषाप्रस्फुरिताधरः।। १५ ।। \n\nशर्य्यातिरुवाच ।। \n\nदूरं गच्छ असद्बुद्धे गुरुवद्भाषसे कथम्।। \n\nयावद्भूतं तु मे राज्यं तावत्त्वं मा महीं वस ।।१६।। \n\nयस्त्वयाराधितः कृष्णः सोपि सर्वसहायकृत् ।। \n\nनवीनां किं महीं ते वै भगवानेव दास्यति ।। १७ ।। \n\nनारद उवाच ।। \n\nइत्युक्तस्तु तदानर्तो राजानं प्राह मानदः ।। \n\nयत्र ते च मही राज्यं तत्र वासो न मे भवेत् ।। १८ ।। \n\nपित्रा निःसारितो राज्ञाप्यानर्तोब्धितटं गतः ।। \n\nवेलामेत्य तपस्तेपे वर्षाणामयुतं जले ।।१९।। \n\nप्रेमलक्षणया भक्त्या संतुष्टो भगवान्हरिः ।। \n\nतस्मै स्वं दर्शनं दत्त्वा वरं ब्रूहीत्यु- वाच ह ।। २० ।। \n\nकृतांजलिपुटोभूत्वाऽऽनर्त उत्थाय शीघ्रतः ।। \n\nननाम कृष्णपादब्जं रोमांची प्रेमविह्वलः ।। २१ ।। \n\nआनर्त्त उवाच ।। \n\nनमस्ते वासुदेवाय नमः संकर्षणाय च ।। \n\nप्रद्युम्नायानिरुद्धाय सात्वतांपतये नमः ।।२२।।\n\nपित्रा निष्कासितो देव त्वामहं शरणागतः ।। \n\nदेहि मह्यं भूमिमन्यां यत्र वासो हि मे भवेत् ।। २३ ।। \n\nधुवोपि यत्प्रसादेन ययौ सर्वोत्तमं पदम् ।। \n\nतस्मै नमो भगवते प्रणतक्लेशहारिणे ।। २४ ।। \n\nश्रीनारद उवाच ।। \n\nआनर्तमानतं दीनं भगवान्दीनवत्सलः ।। \n\nप्रसन्नः श्रीमुखेनाह मेघगंभीरया गिरा ।। २५ ।।\n\n।। श्रीभगवानुवाच ।। \n\nअन्यानमेदिनीलोके किं कर्तव्यं मया नृप ।। \n\nस्ववचस्तदृतं कर्तुं त्वद्भक्त्या परितोषितः ।। २६ ।। \n\nतस्माद्दैवस्य लोकस्य वैकुण्ठस्य परंतप ।। \n\nभूखण्डं योजनशतं ददामि विलं शुभम् ।। २७ ।। \n\nश्रीनारद उवाच ।। \n\nइत्युक्त्वानर्तनृपतिं भगवान्भक्तवत्सलः ।। \n\nवैकुण्ठाच्च सुमुत्पाट्य भूखण्डशतयोजनम् ।।२८।। \n\nचक्रं सुदर्शनं धृत्वा समुद्रे भीमनादिनि ।। \n\nदधार भगवान्देवस्तस्योपरि विदेहराट् ।।२९।। \n\nआनर्तो लक्षवर्षांतं तत्र राज्यं चकार ह ।। \n\nपुत्रपौत्रसमायुक्तो राजन्वैकुण्ठसंपदम् ।। ३० ।। \n\nइदं श्रुत्वाथ शर्यातिः पिता वै विस्मतोऽभवत् ।। \n\nआनर्तो नाम देशोभूदानर्तस्य प्रसादतः।।३१।।\n\nरेवतस्तस्य पुत्रोभूच्छ्रीशैलस्यगिरेः सुतम्।।\n\nसमुत्पाट्य स्वहस्ताभ्यामानर्तेषु न्यपातयत्।३२।\n\nसोभूद्रेवतनाम्नापि रैवतोनाम पर्वतः ।। \n\nकुशस्थलीं विनिर्माय राज्यं कृत्वाथ रैवतः ।।३३।। \n\nसमादाय स्वकां कन्यां ब्रह्मलोकं जगाम ह।।\n\nबलदेवविवाहेपि तत्कथा कथिता मया ।।३४।। \n\nतस्माद्द्वारावतीं पुण्यां मोक्षद्वारं विदुः सुराः ।।३५।।\n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे द्वारकागमनकारणंनाम नवमोऽध्यायः।।९।।"
    }
]