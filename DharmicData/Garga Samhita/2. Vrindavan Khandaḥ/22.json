[
    {
        "text": "अध्यायः २२\n\n\n २.२२(२.१९)\n\nश्रीनारद उवाच -\n\nअथ कृष्णगुणान् रम्यान् समेताः सर्वयोषितः ।\n\nजगुस्तालस्वरैः रम्यैः कृष्णागमनहेतवे ॥ १ ॥\n\nगोप्य ऊचुः -\n\nलोकाभिराम जनभूषण विश्वदीप\n\n     कंदर्पमोहन जगद्‌वृजिनार्तिहारिन् ।\n\nआनंदकंद यदुनंदन नंदसूनो\n\n     स्वच्छन्दपद्ममकरंद नमो नमस्ते ॥ २ ॥\n\nगोविप्रसाधुविजयध्वज देववंद्य\n\n     कंसादिदैत्यवधहेतुकृतावतार ।\n\nश्रीनंदराजकुलपद्मदिनेश देव\n\n     देवादिमुक्तजनदर्पण ते जयोऽस्तु ॥ ३ ॥\n\nगोपालसिंधुपरमौक्तिक रूपधारिन्\n\n     गोपालवंशगिरिनीलमणे परात्मन् ।\n\nगोपालमंडलसरोवरकञ्जमूर्ते\n\n     गोपालचन्दनवने कलहंसमुख्य ॥ ४ ॥\n\nश्रीराधिकावदनपंकज षट्पदस्त्वं\n\n     श्रीराधिकावदनचंद्रचकोररूपः ।\n\nश्रीराधिकाहृदयसुन्दरचन्द्रहार\n\n     श्रीराधिकामधुलताकुसुमाकरोऽसि ॥ ५ ॥\n\nयो रासरंगनिजवैभवभूरिलीला\n\n     यो गोपिकानयनजीवनमूलहारः ।\n\nमानं चकार रहसा किल मानवत्यां\n\n     सोऽयं हरिर्भवतु नो नयनाग्रगामी ॥ ६ ॥\n\nयो गोपिकासकलयूथमलंचकार\n\n     वृंदावनं च निजपादरजोभिरद्रिम् ।\n\nयः सर्वलोकविभवाय बभूव भूमौ\n\n     तं भूरिलीलमुरगेंद्रभुजं भजामः ॥ ७ ॥\n\nचंद्रं प्रतप्तकिरणज्वलनं प्रसन्नं\n\n     सर्वं वनांतमसिपत्रवनप्रवेशम् ।\n\nबाणं प्रभंजनमतीव सुमन्दयानं\n\n     मन्यामहे किल भवन्तमृते व्यथार्ताः ॥ ८ ॥\n\nसौदासराजमहिषीविरहादतीव\n\n     जातं सहस्रगुणितं नलपट्टराज्ञ्याः ।\n\nतस्मात्तु कोटिगुणितं जनकात्मजायाः\n\n     तस्मादनंतमतिदुःखमलं हरे नः ॥ ९ ॥\n\nश्रीउद्धवः सकलभक्तशिरोमणीशः\n\n     त्वत्पादपद्मवरमुख्यधिकारकारी ।\n\nतस्माद्वयं च चरणौ शरणं गताः स्मः\n\n     श्रीमन् कृपां क्रु शण्यपदे शरण्ये ॥ १० ॥\n\nश्रीनारद उवाच -\n\nइत्थं राज रुदन्तीनां गोपीनां कमलेक्षणः ।\n\nआविर्बभूव सहसा स्वयमर्थमिवात्मनः ॥ ११ ॥\n\nस्फुरत्किरीटकेयूर कुंडलांगदभूषणम् ।\n\nस्निग्धामलसुगन्धाढ्यनीलकुंचितकुंतलम् ॥ १२ ॥\n\nआगतं वीक्ष्य युगपत् समुत्तस्थुर्व्रजांगनाः ।\n\nतन्मात्राणि च यं दृष्ट्वा यथा ज्ञानेंद्रियाणि च ॥ १३ ॥\n\nहरिर्ननर्त तन्मध्ये वंशीवादनतत्परः ।\n\nराधया सहितो राजन् यथा रत्या रतीश्वरः ॥ १४ ॥\n\nयावतीर्गोपिकाः सर्वास्तावद्‌रूपधरो हरिः ।\n\nगच्छन् ताभिर्व्रजे रेमे स्वावस्थाभिर्मनो यथा ॥ १५ ॥\n\nवनोद्देशे स्थितं कृष्णं गतदुःखा व्रजांगनाः ।\n\nकृतांजलिपुटा ऊचुर्गिरा गद्‌गदया हरिम् ॥ १६ ॥\n\nगोप्य ऊचुः -\n\nक्व गतस्त्वं वद हरे त्यक्त्वा गोपीगणो महान् ।\n\nसर्वं जगत्तृणीकृत्य त्वत्पादे प्राप्तमानसम् ॥ १७ ॥\n\nश्रीभगवानुवाच - हे गोप्यः पुष्करद्वीपे हंसो नाम महामुनिः ।\n\nसमुद्रे दधिमंडोदे ततापान्तर्गतस्तपः ॥ १८ ॥\n\nचकाराहैतुकीं भक्तिं मम ध्यानपरायणः ।\n\nव्यतीतं तस्य तपतो गोप्यो मन्वन्तरद्वयम् ॥ १९ ॥\n\nतमद्यैवाग्रसन्मत्स्यो योजनार्धवपुर्धरः ।\n\nतन्निर्जगार पौंड्रस्तु मत्स्यरूपधरोऽसुरः ॥ २० ॥\n\nएवं संप्राप्तकष्टस्य हंसस्यापि मुनेरहम् ।\n\nगत्वाऽथ शीघ्रेण तयोः शिरश्छित्वाऽरिणा मुनिम् ॥ २१ ॥\n\nमोचयित्वाऽथ गतवान् श्वेतद्वीपे व्रजांगनाः ।\n\nक्षीराब्धौ शेषपर्यंके शयनं तु मया कृतम् ॥ २२ ॥\n\nदुःखिता भवतीर्ज्ञात्वा निद्रां त्यक्त्वा ततः प्रियाः ।\n\nसहसा भक्तवश्योऽहं पुनरागतवानिह ॥ २३ ॥\n\nजानन्ति सन्तः समदर्शोनि ये\n\n     दान्ता महान्तः किल नैरपेक्ष्याः ।\n\nते नैरपेक्ष्यं परमं सुखं मे\n\n     ज्ञानेन्द्रियादीनि यथा रसादीन् ॥ २४ ॥\n\nगोप्य ऊचुः -\n\nक्षीराब्दौ शेषपर्यंके यद्‌रूपं च त्वया धृतम् ।\n\nतद्‌रूपदर्शनं देहि यदि प्रीतोऽसि माधव ॥ २५ ॥\n\nश्रीनारद उवाच -\n\nतथाऽस्तु चोक्त्वा भगवान् गोपीव्यूहस्य पश्यतः ।\n\nदधाराष्टभुजं रूपं श्रीराधारूपमेव च ॥ २६ ॥\n\nतत्र क्षीरसमुद्रोऽभूल्लोलकल्लोलमण्डितः ।\n\nदिव्यानि रत्‍नसौधानि बभूवुर्मंगलानि च ॥ २७ ॥\n\nतत्र शेषो बिसश्वेतः कुण्डलीभूतसंस्थितः ।\n\nबालार्कमौलिसाहस्रफणाच्छत्रविराजितः ॥ २८ ॥\n\nतस्मिन् वै शेषपर्यङ्के सुखं सुष्वाप माधवः ।\n\nतस्य श्रीरूपिणी राधा पादसेवां चकार ह ॥ २९ ॥\n\nतद्‌रूपं सुंदरं दृष्ट्वा कोटिमार्तण्डसन्निभम् ।\n\nनत्वा गोपीगणाः सर्वे विस्मयं परमं गताः ॥ ३० ॥\n\nगोपीभ्यो दर्शनं दत्तं यत्र कृष्णेन मैथिल ।\n\nतत्र क्षेत्रं महापुण्यं जातं पापप्रणाशनम् ॥ ३१ ॥\n\nअथ गोपीगणैः सार्धं यमुनामेत्य माधवः ।\n\nकालिन्दीजलवेगेषु जलकेलिं चकार ह ॥ ३२ ॥\n\nराधाकराल्लक्षदलं पद्मं पीताम्बरं तथा ।\n\nधावन् जलेषु गतवान् प्रहसन् माधवः स्वयम् ॥ ३३ ॥\n\nराधा हरेः पीतपटं वशीवेत्रस्फुरत्‌प्रभम् ।\n\nगृहीत्वा प्रसहन्ती सा गच्छन्ती यमुनाजले ॥ ३४ ॥\n\nवंशीं देहीति वदतः श्रीकृष्णस्य महात्मनः ।\n\nराधा जगाद कमलं वासो देहीति माधव ॥ ३५ ॥\n\nकृष्णो ददौ राधिकायै पद्ममंबरमेव च ।\n\nराधा ददौ पीतपटं वेत्रं वंशीं महात्मने ॥ ३६ ॥\n\nअथ कृष्णः कलं गायन् मालामाजानुलंबिताम् ।\n\nवैजन्तीमादधानः श्रीभाण्डीरं गजाम ह ॥ ३७ ॥\n\nप्रियायास्तत्र शृङ्गारं चकार कुशलेश्वरः ।\n\nपत्रावलीयावकाग्रैः पुष्पैः कंजलकुंकुमैः ॥ ३८ ॥\n\nचंदनागुरुकस्तूरी केसराद्यैर्हरेर्मुखे ।\n\nपत्रं चकार शृङ्गारे मनोज्ञं कीर्तिनन्दिनी ॥ ३९ ॥"
    }
]