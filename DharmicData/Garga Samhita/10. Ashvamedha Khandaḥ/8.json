[
    {
        "text": "अध्यायः ०८\n\n\n\n\n\nअश्वमेधखण्डः - अष्टमोऽध्यायः \n\n\n\nअश्वमेधस्य अश्वनिर्णयम् - \n\n\n\n\n\nश्रीगर्ग उवाच - \n\nइति तद्वाक्यमाकर्ण्य स्पष्टाक्षरसमन्वितम् ॥ \n\n राजर्षिः प्राह देवर्षिं विस्मितः प्रहसन्निव ॥१॥\n\n राजोवाच\n\n मुने यज्ञं करिष्येऽहं यज्ञयोग्यं तुरंगमम् ॥ \n\n गत्वा ममाश्वशालायां हयानां त्वं विलोकय ॥२॥\n\n नृपस्य वचनं श्रुत्वा तथेत्युक्त्वा च नारदः ॥ \n\n वाजिशालां ययौ तेन दुग्धाभाञ्जलसन्निभान् ॥३॥\n\n स गत्वा तत्र तुरगान्धूम्रवर्णान्मनोहरान् ॥ \n\n श्यामवर्णान्कृष्णवर्णान्पद्मवर्णान्ददर्श वै ॥४॥\n\n तथा चान्यत्र शालायां मुग्धाभाञ्जलसन्निभान् ॥ \n\n हरिद्राभान्कुंकुमाभान्पलाशकुसुमप्रभान् ॥५॥\n\n तथा चित्रविचित्रांगान्स्फटिकांगान्मनोजवान् ॥ \n\n तथा चान्यत्र शालायां कौसुंभांगाञ्शुकप्रभान् ॥६॥\n\n इंद्रगोपनिभान्गौरान्दिव्यान्पूर्णशशिप्रभान् ॥ \n\n सिंदूरांगानग्निवर्णान्बालसूर्यसमान्नृप ॥७॥\n\n ईदृशांश्च हयान्दृष्ट्वा नारदो विस्मयान्वितः ॥ \n\n उवाच कृष्णसहितमुग्रसेनं हसन्निव ॥८॥\n\n नारद उवाच - \n\nवाजिनस्ते महाराज सर्वे हि बहुसुंदराः ॥ \n\n ईदृशा नैव स्वर्लोके पृथिव्यां च रसातले ॥९॥\n\n वर्तते वाजिशालायां कृष्णस्य कृपया तव ॥ \n\n एकोऽपि श्यामकर्णस्तु तेषां मध्ये न दृश्यते ॥१०॥\n\n श्रीगर्ग उवाच - \n\nनिशम्य वाक्यं देवर्षेर्नृपस्तु दुःखितोऽभवत् ॥ \n\n यज्ञो भविष्यति कथं मनसीति विचारयन् ॥११॥\n\n उदासीनं नृपं दृष्ट्वा भगवान्मधुसूदनः ॥ \n\n अवोचत्प्रहसञ्शीघ्रं मेघगंभीरया गिरा ॥१२॥\n\n श्रीकृष्ण उवाच - \n\nशृणु मद्वचनं राजन्सर्वं शोकं विहाय च ॥ \n\n गत्वा ममाश्वशालां वै श्यामकर्णं विलोकय ॥१३॥\n\n इत्युदीरितमाकर्ण्य कृष्णेन च सुरर्षिणा ॥ \n\n हरेश्च वाजिशालां हि जगाम नृपसत्तमः ॥१४॥\n\n ददर्श तां स गत्वा च यज्ञयोग्यान्सहस्रशः ॥ \n\n श्यामकर्णान्पीतपुच्छांश्चन्द्रवर्णान्मनोजवान् ॥१५॥\n\n सर्वांगसुंदरान्दिव्याँस्तप्तहेममुखाञ्शुभान् ॥ \n\n एतान्दृष्ट्वा हयान्‌ राजा विस्मयं परमं गतः ॥१६॥\n\n हर्षेण महता युक्तः कृष्णं नत्वाब्रवीद्वचः ॥\n\n राजोवाच\n\n श्यामकर्णाश्च बहुशो मया चाद्य निरीक्षिताः ॥१७॥\n\n दुर्लभं किं जगन्नाथ त्वद्‌भक्तानां धरातले ॥ \n\n यथा मनोरथः पूर्वं प्रह्लादस्य ध्रुवस्य च ॥१८॥\n\n आसीत्त्वत्कृपया कृष्ण तथा मम मनोरथः ॥ \n\n इति श्रुत्वा हरी राजन् शार्ङ्गी भूपमवोचत ॥१९॥\n\n श्रीकृष्ण उवाच - \n\nएकं त्वं श्यामकर्णानामश्वानां चन्द्रवर्चसाम् ॥ \n\n गृहीत्वा नृपशार्दूल कुरु यज्ञं ममाज्ञया ॥२०॥\n\n गर्ग उवाच - \n\nश्रुत्वा वाक्यं हरिं प्राह करिष्येऽहं क्रतूत्तमम् ॥ \n\n इत्युक्त्वा तेन सहितो नारदेन सभां ययौ ॥२१॥\n\n ततः कृष्णमनुज्ञाप्य नारदः सहतुम्बुरुः ॥ \n\n राजानमाशिषं दत्वा स्वयंभूसदनं ययौ ॥२२॥\n\n\n\n\n\nइति श्रीगर्गसंहितायामश्वमेधखंडे \n\nतुरंगदर्शनं नामाष्टमोऽध्यायः ॥८॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]