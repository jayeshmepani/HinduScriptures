[
    {
        "text": "भूतशुद्धितन्त्रे\n\nप्रथमः पटलः\n\nश्रीदेवी उवाच\n\nदेव देव महादेव साम्प्रतं कथय प्रभो ! |\n\nभूतशुद्धिं देहशुद्धिं प्राणायामं ततः परम् || १ ||\n\nक्रमेण कथ्यतां देव शूलपाणे पिणाकधृक् |\n\nमन्त्रं यन्त्रं महादेव येन शुध्यति भूतले || २ ||\n\nश्री-ईश्वर उवाच\n\nकथयामि वरारोहे खञ्जनाक्षि शुचिस्मिते |\n\nतत्त्वत्रयं प्रवक्ष्यामि गुह्याद् गुह्यतरं महत् || ३ ||\n\nतत्त्वत्रयं विना देवि ! सिद्धिविद्यां जपेत् तु यः |\n\nतस्य सर्वार्थहानिः स्याज्जपं च विफलं प्रिये || ४ ||\n\nभूतशुद्धिं महेशानि ! न्यासं परमदुर्लभम् |\n\nप्राणायामं ततः कुर्यात् तत्त्वत्रयमिदं स्मृतम् || ५ ||\n\nसर्वं कुर्यान्महेशानि ! मातृकाक्षरसंयुतम् |\n\nअकारादिक्षकारान्तां मातृकाक्षररूपिणीम् || ६ ||\n\nवैदिकं तान्त्रिकं स्नानं कृत्वा सन्ध्यामुपाश्रयेत् |\n\nआगत्य देवदेवेशि ! यागमण्डलसनीधिम् || ७ ||\n\nअन्तःस्नानं ततः कृत्वा अन्तःसन्ध्यामुपाश्रयेत् |\n\nअन्तःस्नानं च सन्ध्यां च कथयामि शृणु प्रिये ! || ८ ||\n\nगुरुध्यानं प्रथमतस्ततः स्नानं समाचरेत् |\n\nप्रणवेन महेशानि ! जीवं धृत्वा शुचिस्मिते || ९ ||\n\nमूलाधारात् समाकृष्य द्वादशार्णं नयेत् सुधीः |\n\nस्नायाच्च विमले तीर्थे पुष्करे हृदयान्विते || १० ||\n\nमूलाधारात् महेशानि सह स्रदलमानयेत् |\n\nसङ्गं परशिवे कृत्वा आनन्द उपजायते || ११ ||\n\nतेनानन्देन देवेशि स्नायाज्जीवमनाहते |\n\nततस्तु परमेशानि अजपां प्राणरूपिणीम् || १२ ||\n\nअष्टोत्तरशतं जप्त्वा स्नातो भवति पार्वति ! |\n\nअन्तःसन्ध्यां महेशानि ! कुरु यत्नेन पार्वति || १३ ||\n\nशिवशक्तिसमायोगो यस्मिन् काले प्रजायते |\n\nसा सन्ध्या कुलसाधूनां समाधिस्थः प्रतीयते || १४ ||\n\nएवं तु ते महेशानि ! सन्ध्यापूतो भवेद् ध्रुवम् |\n\nश्रीदेवी उवाच\n\nअजपां परमेशान ! कथ्यतां मे दयानिधे ! || १५ ||\n\nश्री-ईशवर उवाच\n\nशृणु वक्ष्यामि देविशि ! गुह्याद् गुह्यतरं प्रिये |\n\nध्यानमस्याः प्रवक्ष्यामि यथा ध्यात्वा जपेन्नरः || १६ ||\n\nहंसं नित्यमनन्तमक्षयगुणं स्वाभावतो निर्गता |\n\nयान्ती स्वाश्रयमर्ककोटिरुचिरा ध्येया जगन्मोहिनी\n\nइति ध्यानं महेशानि कृत्वा समारभेत् जपम् |\n\nषट्चक्रं मध्यगं कृत्वा अजपां परमाक्षराम् || १७ ||\n\nशिवबीजं समुद्धृत्य भृगुबीजं ततः परम् |\n\nबिन्द्वर्द्धं चन्द्रसंयुक्तं कुरु यत्नेन सुन्दरि ! || १८ ||\n\nएषा विद्या वरारोहे ! चातुर्वर्णेषु शस्यते |\n\nएतज्जपं विना देवि भूतशुद्धिश्च निष्फला || १९ ||\n\nतस्मादादौ जपेद् विद्यामजपां प्राणरूपिणीम् |\n\nअष्टोत्तरशतं जप्त्वा भूतशुद्धिं समाचरेत् || २० ||\n\nषट्चक्रदलसंस्थाने यानि वर्णानि पार्वति ! |\n\nतानि सर्वाणि देवेशि जीवं संन्यस्य पार्वति || २१ ||\n\nभूतशुद्धिं महेशानि यत्नतः समुपास्महे |\n\nमूलाधारान्महेशानि ! मूलपद्मं शुचिस्मिते || २२ ||\n\nचतुर्दलयुतं मूलं दशवर्णेन संयुतम् |\n\nरक्तवर्णं सदा सेव्यं योगिभिः परमेश्वरि ! || २३ ||\n\nत्रिकोणं सुन्दरं शुद्धं पृथ्वीबीजं तु मध्यगम् |\n\nतन्मध्ये भावयेद् देवं शिवं श्यामलसुन्दरम् || २४ ||\n\nअत्र कुण्डलीनी देवि परं प्रकृतिरूपिणी |\n\nशिवं वेष्ट्य महेशानि ! सर्वदा तत्र तिष्ठति || २५ ||\n\nप्रसुप्तभुजगाकारं विद्युत्कोटिनिभां पराम् |\n\nब्रह्मविष्णुस्तुतां देवीं कुण्डलीं ब्रह्मरूपिणीम् || २६ ||\n\nमूलाधारे मनो देवि विन्यस्य भावयेत् सदा |\n\nचतुर्दलयुतं वर्णं तारणं विघ्ननाशनम् || २७ ||\n\nबिन्द्वर्धसंयुतं कृत्वा दशधा प्रजपेत् ततः |\n\nअजपानां महेशानि ! चतुर्दलगतं कुरु || २८ ||\n\nस्वाधिष्ठाने ततो नीत्वा पुष्पहंससमन्वितम् |\n\nतत्पुरीं च महेशानि ! नीरेण परिपूरितम् || २९ ||\n\nमूलाधारं यथा पृथ्व्या शोभते परमेश्वरि |\n\nनीरेण शोभितं देवि ! स्वाधिष्ठानं शुचिस्मिते || ३० ||\n\nषडङ्गविद्युदाधारं षडक्षरसमन्वितम् |\n\nव - भ - म - य - र - लैर्युक्तं कुन्दपुष्पसमन्वितम् || ३१ ||\n\nस्वाधिष्ठानस्थितं देवि शिवं सर्वज्ञभावनम् |\n\nमूलाधारात् समुत्थाप्य कुण्डलीं ब्रह्मरूपिणीम् || ३२ ||\n\nनीत्वा मणिपुरं देवि ! तद्वर्णं जपमाचरेत् |\n\nबिन्द्वर्धसंयुतं कृत्वा शोभितं शिवमर्चयेत् || ३३ ||\n\nतत्रैव परमेशानि ! षडक्षरजपं कुरु |\n\nषट्पापं नाशयेद् देवि ! तत्क्षणात् परमेश्वरि ! |\n\nषड्दलं षड्गुणं देवि ! गुदं च चतुरङ्गुलम् || ३४ ||\n\n|| इति श्रीभूतशुद्धितन्त्रे हरगौरीसंवादे प्रथमः पटलः || १ ||\n\nअथ द्वितीयः पटलः\n\nततस्तु प्रमेशानि ! मणिपूरं विभिद्यते |\n\nवायुं च तत्र वै नीत्वा मनसा परमेश्वरि || १ ||\n\nसमानं संयुतं कुर्यादपानं परमेश्वरि ! |\n\nततो ब्रह्मनदीं भित्त्वा वायुर्मणिपुरं ययौ || २ ||\n\nतत्रस्थं शिवलिङ्गं तु नीलनीरदसन्निभम् |\n\nतत्पात्रं कृष्णवर्णं च अक्षरं कृष्णरूपकम् || ३ ||\n\nतन्मध्यस्थं महादेवं सर्वदेवादिकारणम् |\n\nमणिपूरं महेशानि ! महामरकतप्रभम् || ४ ||\n\nशिवं सम्भाव्य देवेशि ! दशवर्णं मनुं जपेत् |\n\nडकारादिककारान्तं बिन्द्वर्धसंयुतं कुरु || ५ ||\n\nदशपत्रस्थितं वर्णं पूर्वादिक्रमतो जपेत् |\n\nदशपत्रं कृष्णवर्णं अक्षरं कृष्णरूपकम् || ६ ||\n\nतन्मध्यस्थं महादेवं सर्वदेवादिकारणम् |\n\nदशाक्षरजपाद् देवि दशजन्माघनाशदम् || ७ ||\n\nततो वायुर्महेशानि ! अनाहतपुरीं ययौ |\n\nआदित्यपत्रसंयुक्तं वर्णैर्द्वादशभिर्युतम् || ८ ||\n\nतत्पत्रं परमेशानि ! वर्णं च शुक्लरूपकम् |\n\nकादिठान्ताक्षरैर्वर्णैः शोभितं परमाक्षरम् || ९ ||\n\nहृत्पद्मं परमेशानि शुद्धसत्त्वात्मकं सदा |\n\nप्रदीपकलिकाकारं तन्मध्ये ब्रह्मरूपिणम् || १० ||\n\nवेष्टितं द्वादशवर्णैः सर्वशक्तिमयं प्रिये |\n\nसम्मुखे तस्य देवेशि ! जीवस्तिष्ठति सर्वदा || ११ ||\n\nतत्र जीवो महेशानि सदा तिष्ठति पार्वति ! |\n\nवायुं तेजोयुतं जीवं दृष्ट्वा मनोलयं कुरु || १२ ||\n\nआत्मरूपं वायुरूपं निरीहं निर्मलं सदा |\n\nयकारस्याष्टसंबीजं जीवं हेमप्रभं सदा || १३ ||\n\nतत्रादित्याक्षरं देवि बिन्द्वर्धसंयुतं कुरु |\n\nकृत्वा जपं महेशानि ! यत्नेन कुरु सुन्दरि || १४ ||\n\nजन्मभिश्च द्वादशभिर्देवि यत् [कृतम्] पापमर्जितम् |\n\nतत्सर्वं नाशयत्येव तत्क्षणात् परमेश्वरि || १५ ||\n\nएवं हि मरुतो भित्त्वा विशुद्धं प्रतिगच्छति |\n\nविशुद्धं निर्मलं शुद्धं षोडशस्वरसंयुतम् || १६ ||\n\nधूम्रवर्णं महेशानि ! विशुद्धाख्यं मनोहरम् |\n\nतस्य मध्ये स्थितं देवि आकाशं शक्तिरूपिणम् || १७ ||\n\nक्रमाज्जीवं कुण्डलिन्या प्रणवेण समाहरेत् |\n\nमनस्तत्र महेशानि ! सारथिः सर्वतः सदा || १८ ||\n\nसर्वं मनसि कर्तव्यं भूतशुद्ध्यादिकं प्रिये ! |\n\nस्वरं च षोडशं देवि बिन्द्वर्धसंयुतं कुरु || १९ ||\n\nततस्तु परमेशानि ! जपेत् षोडशमक्षरम् |\n\nपूर्वादिक्रमतो देवि दशधा प्रजपेत् प्रिये || २० ||\n\nजन्मभिः षोडशभिर्यत् तु (कृतं) पापं शुभाशुभम् |\n\nदहेत् तस्य जपाद् देवि तृणं वह्निर्यथा दहेत् || २१ ||\n\nततो वायुं महेशानि ! द्रुतमाज्ञापुरीं नयेत् |\n\nतत्पुरीं परमेशानि द्विदलं युगवर्णकम् || २२ ||\n\nवर्णं हेमप्रभं देवि ! पुरीं चन्द्रप्रभं सदा |\n\nबिन्द्वर्धसंयुतं कृत्वा साधको जपमाचरेत् || २३ ||\n\nमनःसारथिना देवि ! जीवं कुण्डलिनीं प्रिये |\n\nआज्ञां पुरीं नयेत् शीघ्रं मनो मनसि भावनम् || २४ ||\n\nमनसः परमेशानि ! आज्ञापुर्यां स्थितिः सदा |\n\nगुरोराज्ञाधारणात् तु आज्ञापुरमिमं स्मृतम् || २५ ||\n\nसदाशिवपुरद्वारं गवाक्षं परमेश्वरि ! |\n\nएवं प्रपञ्चं भित्त्वा वै कुण्डलीं जीवसंयुताम् || २६ ||\n\nमनःसारथिना देवि सदाशिवपुरं नयेत् |\n\nपञ्चप्राणसमायुक्ता चतुर्विंशतिसंयुता || २७ ||\n\nइन्द्रियाणि दशैकं च महाभूतानि पञ्च च |\n\nबुद्ध्यहङ्कारचित्तानि नयेत् शिवपुरं प्रति || २८ ||\n\nसहस्रारे ततो नीत्वा मनसा योजयेत् सदा |\n\nश्रीदेवी उवाच\n\nतत्र गत्वा महेशान कुण्डली किमकरोत् प्रभो || २९ ||\n\nश्री-ईश्वर उवाच\n\nचतुर्विंशतितत्त्वेन पञ्चप्राणेन सुन्दरि |\n\nइन्द्रियैरक्षरैर्देवि ! एकत्वं जायते यदा || ३० ||\n\nतत्र देवि महेशानि कुण्डलीं भावतत्पराम् |\n\nपूर्वोक्तध्यानमार्गेण परां तत्र विभावयेत् ||\n\nसर्वात्मसम्पुटं देवि ! सर्वविद्याभिधारणम् || ३१ ||\n\nइति श्रीभूतशुद्धितन्त्रे हरगौरीसंवादे द्वितीयः पटलः || २ ||\n\nअथ तृतीयः पटलः\n\nश्री-ईश्वर उवाच\n\nशृणु पार्वति ! वक्ष्यामि रहस्यं परमाद्भुतम् |\n\nगुह्याद् गुह्यतरं देवि सुगोप्यं भुवनत्रये || १ ||\n\nब्रह्मरन्ध्रे सहस्रारे यत्र देवः सदाशिवः |\n\nसंवेष्ट्य परमा देवी यत्रास्ते परमेश्वरि ! || २ ||\n\nकुण्डलीं योजयेत् तत्र एकत्वं जायते तदा |\n\nअकारादिक्षकारान्ताः सर्वबीजे नियोजयेत् || ३ ||\n\nआदौ मनसि देवेशि ! प्राणविद्यां वरानने |\n\nप्रजप्य दशधा देवि ! कुण्डलीं परमां व्रजेत् || ४ ||\n\nपुरीं शक्तिमयीं देवि नित्यानन्दमयं सदा |\n\nसहस्रदलसंयुक्तं पद्मं नित्यागमं प्रिये || ५ ||\n\nपद्ममध्ये महेशानि ! पुरीं शक्तिमयीं प्रिये |\n\nसदाशिवो महेशानि ! यत्रास्ते परमेश्वरि || ६ ||\n\nशुद्धतत्त्वादिकं देवं निर्मलं निश्चलं सदा |\n\nशिवं प्राप्य महेशानि ! कुण्डली शिवसन्निधौ || ७ ||\n\nशिवस्य मुखपद्मं हि चुचुम्बे कुण्डली प्रिये |\n\nसर्वत्र सम्पुटं दत्त्वा मोहयेत् परमं शिवम् || ८ ||\n\nसदाशिवः शिवस्तत्र शान्तो भवति सुप्रिये |\n\nपद्ममध्ये स्थितं देवं निरीहं शवरूपवत् || ९ ||\n\nशवरूपो महादेवो हृद्यो नास्ति कदाचन |\n\nशक्तिसंयोगमात्रेण कर्मकर्ता स उच्यते || १० ||\n\nतस्मात् तत् परमेश्वानि ! शक्तेः प्राधान्यमुच्यते |\n\nशक्तिं विना महेशानि न किञ्चिदपि वर्तते || ११ ||\n\nसदाशिवो महाप्रेतः केवलं निश्चयं प्रिये |\n\nसदाशिवपुरं देवि वैकुण्ठं परमं पदम् || १२ ||\n\nसदाशिवपुरं गत्वा कुण्डली परदेवता |\n\nसदाशिवेन च समं क्षणमात्रं रमेत् प्रिये ! || १३ ||\n\nसदाशिवेन देवेशि सङ्गमं जायते प्रिये |\n\nअमृतं जायते देवि तत्क्षणात् परमेश्वरि |\n\nतेनामृतेन देवेशि षट्चक्रं प्लावयेत् क्रमात् || १४ ||\n\nश्री-ईश्वर उवाच\n\nशृणु पार्वति ! वक्ष्यामि रहस्यं भुवि दुर्लभम् |\n\nगुह्याद् गुह्यतरं रम्यं त्रिषु लोकेषु दुर्लभम् || १५ ||\n\nअपानमूर्धगं कृत्वा दिव्यमर्थं प्रपूर्य च |\n\nप्राणमन्त्रेण देवेशि ! शक्तिं कुण्डलिनीं पराम् || १६ ||\n\nक्रमाच्चक्राणि निर्भिद्यं जीवात्मानमनोहरात् |\n\nसहस्रारे शिरःपद्मे परे ब्रह्मणि योजयेत् || १७ ||\n\nबुद्ध्यहङ्कारचित्तानि तत्त्वानि प्रकृतिर्वपुः |\n\nतस्मात् सर्वाणि तत्त्वानि बीजरूपेण भावयेत् || १८ ||\n\nततः शून्ये शरीरे च कुक्षौ वामे विचिन्तयेत् |\n\nसर्वपापात्मकं क्रूरं पुरुषं पिङ्गमूर्धजम् || १९ ||\n\nततो नाभौ वायुबीजं धूम्रं सञ्चिन्त्य तज्जपेत् |\n\nदशधा वायुमुत्षाद्य वपुः पापं विशोधयेत् || २० ||\n\nस पापं तु ततो मन्त्री हृदये वह्निबीजकम् |\n\nरक्तं विभाव्य दशधा तज्जपाच्च हुताशनम् || २१ ||\n\nसमुत्पाद्य दहत्येनं सपापं तद्वपुः प्रिये |\n\nललाटे वारुणं बीजं शुद्धं सञ्चिन्त्य तज्जपात् || २२ ||\n\nदशधामृतविष्टिन्तु समुत्पाद्य शुचिस्मिते |\n\nसर्वव्यथाविनिर्मुक्तं जातं दिव्यवपुस्ततः || २३ ||\n\nनिष्पापं प्लावयेत् तस्मात् तथा भावेन तत्परः |\n\nअवगत्य धराबीजं मूलाधारे विचिन्तयेत् || २४ ||\n\nदशधा तज्जपाद् देवि ! पृथ्वीमुत्पाद्य सुन्दरि |\n\nततः सर्वाणि बीजानि तत्त्वानि च शुचिस्मिते || २५ ||\n\nयथास्थाने न्यसेद् बीजं आज्ञाचक्रात् शुचिस्मिते |\n\nआज्ञादिगुणपद्मान्तं संस्थाप्य परमेश्वरि ! || २६ ||\n\nक्रमं तस्य प्रवक्ष्यामि सावधानाऽवधारय |\n\nएतद् रहस्यं परमं सदा मम हृदि स्थितम् || २७ ||\n\nयन्मन्त्रसहितं देवि क्रमात् सुन्दरि तत् शृणु |\n\nबीजं कुण्डलिनीं देवि आज्ञाचक्रं समानयेत् || २८ ||\n\nतस्मिन् चक्रे महेशानि आत्मा मनःसमन्वितः |\n\nपञ्चाशन्मातृकामन्त्रं दशधा प्रजपेत् प्रिये || २९ ||\n\nतत्र युग्मकलां ध्यात्वां मूलमन्त्रेण तर्पयेत् |\n\nलम्बयेत् परमेशानि जीवं कुण्डलिनीसह || ३० ||\n\nमनसा संयुतं कृत्वा विशुद्धौ लम्बयेत् प्रिये ! |\n\nतच्चक्रे परमेशानि मातृकावर्णमुत्तमम् || ३१ ||\n\nप्रजपेद् दशधा देवि ! मनःसारथिना प्रिये |\n\nसर्वं हि मनसा कार्यं मनः सर्वार्थसाधकम् || ३२ ||\n\nतत्रस्थां षोडशकलां मूलमन्त्रेण तर्पयेत् |\n\nलम्बयेत् प्रणवैर्देवि पुरीं[प्रति]ध्वनिमयीं प्रति || ३३ ||\n\nतत्रस्थं देवदेवेशं महादेवं च तर्पयेत् |\n\nप्रणवेन तु मन्त्रेण तर्पयेत् शिवरूपिणम् || ३४ ||\n\nतत्रस्थां द्वादशकलां तडित्कोतिसमप्रभाम् |\n\nतर्पयेत् मूलमन्त्रेण मातृकाजपपूर्वकम् || ३५ ||\n\nलम्बयेत् मणिपूरे च शिवं तत्र प्रतर्पयेत् |\n\nतत्रस्थां दशकलां देवि ! मूलमन्त्रेण तर्पयेत् || ३६ ||\n\nमातृकां प्रथमे जप्त्वा तर्पयेत् परमां कलाम् |\n\nतदधः परमेशानि ! स्वाधिष्ठानेषु लम्बयेत् || ३७ ||\n\nस्वाधिष्ठानं महेशानि ! शुक्लं हीरकसन्निभम् |\n\nतत्रस्थं शिवदेवं च मूलमन्त्रेण तर्पयेत् || ३८ ||\n\nमूलमन्त्रं महेशानि ! प्रासादं परमं शिवम् |\n\nतत्रस्थां षट्कलां दिव्यां मायाबीजेन तर्पयेत् || ३९ ||\n\nमूलाधारं ततो नीत्वा बीजं कुण्डलिनीसह |\n\nमनःसारथिना देवि ! शिवं सम्भाव्य यत्नतः || ४० ||\n\nतर्पयेन्मूलमन्त्रेण प्रासादेन शिवं प्रिये ! |\n\nततो युगकलां नित्यां मूलमन्त्रेण तर्पयेत् || ४१ ||\n\nमातृकां दशधा जप्त्वा शिवं सन्तोषयेत् सदा |\n\nस्वस्थानं प्राप्य देवेशि ! कुण्डली परदेवता || ४२ ||\n\nब्रह्मविष्णुशिवयुता विषतन्तुतनीयसीम् |\n\nजवासिन्दूरसङ्काशामुद्यद्भास्करसन्निभाम् || ४३ ||\n\nशिवस्य युवतीं योग्यां वह्निरूपधरां प्रिये ! |\n\nततस्तु परमेशानि ! जीवं पुष्करमानयेत् || ४४ ||\n\nहृदिस्थं पुष्करं पद्मं जीवस्थां सदा स्मृतम् |\n\nब्रह्मस्थानं च तद् देवि ! सूर्यमण्डलसन्निभम् || ४५ ||\n\nशब्दब्रह्म परं ब्रह्म शब्दास्तिष्ठन्ति तत्र वै |\n\nप्रदीपकलिकाकारं शब्दब्रह्म शुचिस्मिते || ४६ ||\n\nप्रदीपकलिकाकारं जीवं च परमेश्वरि ! |\n\nशब्दब्रह्म परं ब्रह्म शक्तियुक्तं सदा प्रिये ! || ४७ ||\n\nजलसूर्याग्निचन्द्रेषु शक्तिः सर्वत्र वर्तते |\n\nशक्तिः सर्वेषु देवेषु देवीषु च शुचिस्मिते || ४८ ||\n\nशक्तियुक्तं जायते सर्वं यो न जानाति पामरः |\n\nप्रेतलोकं स गत्वा वै शूकरत्वं प्रजायते || ४९ ||\n\n|| इति श्रीभूतशुद्धितन्त्रे हरपार्वतीसंवादे तृतीयः पटलः || ३ ||\n\nअथ चतुर्थः पटलः\n\nश्री-ईश्वर उवाच\n\nनाभिमध्ये तु वामा च ज्येष्ठा च हृदि संस्थिता |\n\nरौद्री च परमेशानि ! सदा शिरसि संस्थिता || १ ||\n\nवामा ब्रह्मा महेशानि ! ज्येष्ठा च विष्णुरीरिता |\n\nरौद्री रुद्रं तु विज्ञेया बिन्दुत्रयमितीरिता || २ ||\n\nब्रह्मा विष्णुश्च रुद्रश्च सदा प्रकृतिरूपिणी |\n\nबिन्दुना परमेशानि ! कर्मकर्ता सदा प्रिये || ३ ||\n\nब्रह्मविष्णुमहेशानां बिन्दुबीजं शुचिस्मिते ! |\n\nबिन्दुना जायते सृष्टिः पालनं च शुचिस्मिते || ४ ||\n\nबिन्दुना हरते सृष्टिं क्रमतः परमेश्वरि ! |\n\nबिन्दुं विना महेशानि ! सकलं प्रेतवत् प्रिये || ५ ||\n\nअतः परं प्रवक्ष्यामि रहस्यं परमाद्भुतम् |\n\nमूलाधारे महेशानि ! त्र्यक्षरीं दशधा जपेत् || ६ ||\n\nत्र्यक्षरीं शृणु देवेशि ! सावधानाऽवधारय |\n\nशिवबीजं समुद्धृत्य पृथ्वीबीजपुटं कुरु || ७ ||\n\nबिन्द्वर्धसंयुतं कृत्वा साधको जपमारभेत् |\n\nहृत्पद्मे रञ्जितशिवा समुद्धृत्य शुचिस्मिते || ८ ||\n\nशिवबीजे पुटीकृत्य बिन्द्वर्धसंयुतं कुरु |\n\nललाटे परमेशानि ! रलबीजं समुद्धर || ९ ||\n\nकलावती पुटीकृत्वा बिन्द्वर्धसंयुक्तं कुरु |\n\nएता विद्या महेशानि ! भूतशुद्धेस्तु कारणम् || १० ||\n\nश्रीदेवी उवाच\n\nकथ्यतां देवदेवेश ! ज्ञानचक्षुस्तपोमयम् |\n\nकृपया कथयेशान ! यद्यहं तव वल्लभा || ११ ||\n\nवामपार्श्वे स्थितं देवं संदह्य परमेश्वर ! |\n\nजीवः शुद्धात्मको भूत्वा मनसा परमेश्वर || १२ ||\n\nपूजयेदिष्टदेवं च जपेद् विद्यां प्रसन्नधीः |\n\nपुनस्तु पुरुषं पापं कथमुत्पद्यते तथा || १३ ||\n\nएतत्तु संशयं देव हृदये शाल्यवन्मम |\n\nसंशयं मे महादेव ! छिन्धि देव दयानिधे || १४ ||\n\nश्री-ईश्वर उवाच\n\nशृणु कमलपत्राक्षि ! रहस्यं परमाद्भुतम् |\n\nशोषणैर्दहनैर्देवि ! पुरुषं पापरूपकम् || १५ ||\n\nसंदह्य परमेशानि ! पुनरुत्पद्यते सदा |\n\nइडा तु वामदेशे हि सदा तिष्ठति पार्वति || १६ ||\n\nवामनाड्या कृतं पापं वामकुक्षौ स्थितं प्रिये |\n\nनाडीसंयोगमात्रेण पापमूलं निकृन्तति || १७ ||\n\nअत एव महेशानि ! पुरुषं कृष्णमूर्धजम् |\n\nपुनरुत्पद्यते देवि ! जपपूजाविधेरनु || १८ ||\n\nशृणु कमलपत्राक्षि ! रहस्यं हृदये स्थितम् |\n\nदहन्तं शेषपापं च नाशनं यदि चेच्छसि || १९ ||\n\nतत् पापस्यापनोदे च विद्यामेनां जपं कुरु |\n\nकामनया तथा देवि ! मन्मथं परमेश्वरि || २० ||\n\nअष्टोत्तरशतं जप्त्वा तस्मात् पापाद् विमुच्यते |\n\nमनो जीवात्मनोः शुद्धिः प्राणयामेन सुन्दरि || २१ ||\n\nएतत् शुद्धिर्महेशानि सर्वतन्त्रेषु शस्यते |\n\nसर्वेषु विष्णुमन्त्रेषु शिवमन्त्रे गणाधिपे || २२ ||\n\nशक्तौ सूर्ये महेशानि ! अन्यदेवगणेषु च |\n\nएवं ते कथितं देवि ! रहस्यं परमाद्भुतम् || २३ ||\n\nआधारं पृथ्वीतत्त्वं वै स्वाधिष्ठानं जलं प्रिये |\n\nमणिपुरम् अग्नितत्त्वं वायुतत्त्वमनाहते || २४ ||\n\nकण्ठे च परमेशानि ! शून्यतत्त्वं सदा स्मृतम् |\n\nमनस्तत्त्वं तदूर्ध्वं च मनः सर्वत्र व्यापकम् || २५ ||\n\nविभुत्वाद् व्यापकत्वाच्च साक्षाद् बिन्दुमयं मनः |\n\nयावस्ति परमेशानि भूतशुद्ध्यांदि यानि च || २६ ||\n\nतानि सर्वाणि देवेशि ! मनसैव प्रणीयते |\n\nसर्वगामी सर्ववेत्ता सर्वसाक्षी सदा मनः || २७ ||\n\nपापपुण्ये महेशानि रक्षकं स्यात् मनः प्रिये |\n\nमनसा वाक्यमुत्पन्नं मनसैव प्रणीयते |\n\nमन्त्रं विद्या महेशानि ! मनसा जपमाचरेत् || २८ ||\n\n|| इति श्रीभूतशुद्धितन्त्रे हरपार्वतीसंवादे चतुर्थः पटलः || ४ ||\n\nअथ पञ्चमः पटलः\n\nश्री-ईश्वर उवाच\n\nमनसा जीवन्संयुक्तः कर्मकर्ता सदा प्रिये |\n\nमनः प्रविभवे देवि ! उन्मनीसहिता यतः || १ ||\n\nउन्मनी च महेशानि ! भवपापनिकृन्तनी |\n\nजीवस्य परमेशानि ! गुप्ततत्त्वं शृणु प्रिये || २ ||\n\nमूलाधारे स्थितं जीवं प्रदीपकलिकाकृतिम् |\n\nप्रणवेन समाकृष्य द्वादशान्तं लयेत् सुधीः || ३ ||\n\nआकाशे च महेशानि ! सुखमोक्षमवाप्नुयात् |\n\nहृत्पद्मे च महेशानि परं ब्रह्म निरीक्षणम् || ४ ||\n\nआज्ञायां परमेशानि प्रथमं गुरुदर्शनम् |\n\nमणिपूरं ततो गत्वा स्नापयेन्मनसा सह || ५ ||\n\nस्वाधिष्ठानं ततो गत्वा अग्निस्पर्शं समाचरेत् |\n\nततो जीवं महेशानि ! मूलाधारं लयेत् प्रिये || ६ ||\n\nमनःसारथिना देवि ! उन्मनी भवनाशिनी |\n\nसंहत्य सदसत्कर्म जीवः सर्वं करोति हि || ७ ||\n\nशुद्धसत्त्वात्मको जीवः सदसत्कर्मवर्जितः |\n\nवामपार्श्वे स्थितं पापं पुरुषेण यदा प्रिये || ८ ||\n\nसंयोगो जायते तत्र असत्कर्म तदाऽकरोत् |\n\nपापस्य परमेशानि ! संयोगो यदि जायते || ९ ||\n\nमनसा जीवसंयोगात् सत्कार्यं कुरुते तदा |\n\nशुद्धसत्त्वात्मको जीवस्तस्य कार्यं कुतः प्रिये || १० ||\n\nमनश्च परमेशानि उन्मनी संयुता यदि |\n\nजीवस्य वामपार्श्वे तु तदा तिष्ठति पापधृक् || ११ ||\n\nदक्षिणे परमेशानि मनश्च उन्मनी यतः |\n\nउन्मज्जन्ति निमज्जन्ति प्रपञ्चेषु शुचिस्मिते || १२ ||\n\nउन्मनीकरणं देवि ! दशासु परमेश्वरि |\n\nजाग्रत्स्वप्नसुषुप्त्यवस्थां चापि परमेश्वरि || १३ ||\n\nसुषुम्नान्तर्गता चित्रा चन्द्रकोटिसमप्रभा |\n\nतत्र कुण्डलिनी देवि यातायातं करोति हि || १४ ||\n\nकदाचित् मासि तं पद्मं कदाचित् रक्तपङ्कजम् |\n\nकदाचित् शुक्लपद्मं हि वह्निपद्मं कदा प्रिये || १५ ||\n\nभित्वा पुरीं याति पुनरायाति कुण्डली सदा |\n\nप्रपञ्चानां महेशानि ! देवानुचरमुत्तमम् || १६ ||\n\nकथयामि महेशानि सर्वतन्त्रेषु गोपितम् |\n\nयज्ज्ञात्वा साधको देवि सर्वसिद्धिमवाप्नुयात् || १७ ||\n\nधर्मार्थकाममोक्षाणां फलभाग् वैष्णवो यतः |\n\nतव स्नेहान्महेशानि ! निगदामि शुचिस्मिते || १८ ||\n\nब्रह्माणी चण्डिका रौद्री गौरीन्द्राणी तथैव च |\n\nकौमारी वैष्णवी दुर्गा नारसिंही च कालिका || १९ ||\n\nशिवदूती च वाराही माहेशी कौशिकी तथा |\n\nशाङ्करी च जयन्ती च विशुद्धपद्मसंस्थिता || २० ||\n\nमङ्गला कपालिका चैव मेधा च शिवरूपिका |\n\nशाकम्भरी च भीमा च गाण्डा च भ्रामरी तथा || २१ ||\n\nरुद्ररुपिण्यम्बिका च क्षमा च वह्निरूपिणी |\n\nएतास्तु परमेशानि ! हृत्पद्मे संस्थिताः सदा || २२ ||\n\nधात्री च वह्निरूपा च मध्यमा च शुचिस्मिते ! |\n\nअपर्णा च महेशानि तथा वामा महोदरी || २३ ||\n\nघोररूपा महाकाली तथा चैव भयङ्करी |\n\nक्षेमङ्करी च देविशि ! मणिपूरे स्थिता सदा || २४ ||\n\nउग्रचण्डा च देवेशि तथा चण्डावती प्रिये |\n\nचण्डा चैव प्रचण्डा च चण्डनायकसेविता || २५ ||\n\nचण्डिका चैव देवेशि ! स्वाधिष्ठाने स्थिता सदा |\n\nमहादेवी महेशानि तथैव मोहरुपिणी || २६ ||\n\nतथा प्रियङ्करी चैव तथा चैव सनातनी |\n\nएतास्तु परमेशानि मूलाधारे स्थिताः सदा || २७ ||\n\nफलविकरिणीरूपा बलप्रमथिनी तथा |\n\nअक्षरं युगलं देवि आज्ञाचक्रे स्थिता सदा || २८ ||\n\nअस्यास्तु परमेशानि विशेषं शृणु पार्वति |\n\nएतज्ज्ञानं महेशानि सदाशिवव्यवस्थितम् || २९ ||\n\nअस्य ज्ञानप्रभावेण संहरामि जगत् त्रयम् |\n\nस्थितिकर्ता भवेद् विष्णुर्ब्रह्मा सृष्टिकरं सदा || ३० ||\n\nयस्य यस्य च देवेशि ! यद् बीजं पूर्वसूचितम् |\n\nतद्बीजे पुटितं कृत्वा देवानां जपमाचरेत् || ३१ ||\n\nभूतशुद्धिस्तदा देवि ! सिद्धो भवति पार्वति |\n\nअन्यथा प्रेतवच्छुद्धिर्जायते कमलेक्षणे || ३२ ||\n\nपञ्चाशन्मातृणां देवि षट्चक्रे क्रमतो जपेत् |\n\nषट्चक्रे परमेशानि ! यत्नतो जपमाचरेत् || ३३ ||\n\nतदैव महती सिद्धिः साधकस्याषि जायते |\n\nकलावृक्षे समो भूत्वा साधकः खेचरो भवेत् || ३४ ||\n\nअणिमादिगुणाधारं तथा भवति साधकः |\n\nअणिमा सूक्ष्मरूपं च लघिमा स्थूलरूपकम् || ३५ ||\n\nसर्वैश्वर्यपदप्राप्तिं प्राप्तिं परममुच्यते |\n\nमनःक्लेशकरं चैव प्राकाश्यं कमलानने || ३६ ||\n\nमहिमा सर्वलोकेषु गीयते कमलानने |\n\nतदैव महिमा देवि ! मम ज्ञानेषु वर्तते || ३७ ||\n\nब्रह्माण्डव्यापकं रूपं ईशित्वं च प्रकीर्तितम् |\n\nब्रह्माण्डवशरूपं च वशित्वं कथितं प्रिये ! || ३८ ||\n\nकन्दर्पध्वंसजननमेतत् कामवशायिता |\n\nअणिमादिगुणं देवि ! तव भक्त्या प्रकाशितम् || ३९ ||\n\nन कस्मैचित् प्रवक्तव्यं तव योनिं यथा प्रिये |\n\nशृणु देवि प्रवक्ष्यामि भूतशुद्धेस्तु कारणम् || ४० ||\n\nमहेशानि ! अष्टोत्तरशतं जपेत् |\n\nतारं व्योमाग्नि गुण्डी तथा ज्योतिर्मनुः स्मृतः |\n\nएतज्ज्ञानप्रभावेण भूतशुद्धेः फलं भवेत् || ४१ ||\n\n|| इति श्रीभूतशुद्धितन्त्रे हरपार्वतीसंवादे पञ्चमः पटलः || ५ ||\n\nअथ षष्ठः पटलः\n\nश्री-ईश्वर उवाच\n\nशृणु ज्ञानं महेशानि ! विशेषं कथयामि ते |\n\nयज्ज्ञात्वा परमेशानि शिवोऽहं मृत्युनाशकः || १ ||\n\nयज्ज्ञात्वा परमेशानि ! ब्रह्मा सृष्टिकरः सदा |\n\nयज्ज्ञात्वा विष्णुदेवश्च स्थितिकर्ता शुचिस्मिते || २ ||\n\nयज्ञात्वा तु महेशानि ! नाशकोऽहं महेश्वरि |\n\nचन्द्रः सूर्यो महेशानि यज्ज्ञात्वा परमेश्वरि || ३ ||\n\nप्रकाशं कुरुते विश्वं ब्रह्माण्डं सचराचरम् |\n\nअव्यक्तरूपिणीं रम्यां योगगम्यां सदा प्रिये || ४ ||\n\nसदा शरीरमाश्रित्य वसते कामरूपिणी |\n\nशरीरं द्विविधं देवि ! स्थूलं सूक्ष्मं शुचिस्मिते || ५ ||\n\nमांसास्थिलोमरक्तानि मेदो मज्जा वरानने ! |\n\nविण्मूत्रस्थे हरं चैव वातपित्ते तु सङ्गतम् || ६ ||\n\nएतत् स्थूलमयं देवि सूक्ष्मं च कथयामि ते |\n\nइडा वामे स्थिता नाडी शुक्ला तु चन्द्ररूपिणी || ७ ||\n\nदक्षिणे पिङ्गला नाम्नी पुंरूपा सूर्यविग्रहा |\n\nतन्मध्ये परमेशानि ! सुषुम्ना ब्रह्मरूपिणी || ८ ||\n\nवामावर्तक्रमेणैव वेष्टनं विषतन्तुवत् |\n\nमूलादिब्रह्मरन्ध्रान्तं व्याप्य तिष्ठति सर्वदा || ९ ||\n\nइच्छाज्ञानक्रियारूपा त्रिनाडी सर्वतन्तुषु |\n\nतिस्रः कोट्यः सहस्रं तु शरीरे नाड्यो मताः || १० ||\n\nतासु मुख्या दश प्रोक्ता तासु तिस्रो व्यवस्थिताः |\n\nवामनाड्यां महेशानि ! वायुबीजेन पूरयेत् || ११ ||\n\nवायुं षोड्शधा जप्त्वा पूरयेद् वामवर्तनि |\n\nमणिपूरे महेशानि चतुःषष्ठी च धारयेत् || १२ ||\n\nरेचयेत् कुम्भकार्धेन दक्षनाड्यां शुचिस्मिते |\n\nवह्निबीजं महेशानि ! हृत्पद्मे पूर्ववत् प्रिये || १३ ||\n\nसंशोध्य वायुबीजेन वह्निबीजेन सन्दहेत् |\n\nललाटे वारुणं बीजं शुक्लं सञ्चिन्त्य सुन्दरि || १४ ||\n\nकुम्भकार्धं जपित्वा वै रेचयेद् दक्षिणे पथे |\n\nएवं द्वादशधा देवि भूतशुद्धिं समाचरेत् || १५ ||\n\nबृहच्छुद्धिं महेशानि पञ्चभूतस्य पार्वति ! |\n\nपूर्वोक्तं परमेशानि सामान्यं शुद्धिमेव च || १६ ||\n\nदेहस्य परमेशानि भूतशुद्धिरितीरिता |\n\nदेहस्य सूक्ष्मरूपस्य भूतशुद्धिरियं प्रिये || १७ ||\n\nमनसः परमेशानि ! उन्मनीसहिता यदि |\n\nजीवेन सह देवेशि सुषुम्नायां निमज्जयेत् || १८ ||\n\nध्यानधारणयोगेन ब्रह्म साक्षान्न संशयः |\n\nप्रजपेत् परया भक्त्या मालया वर्णसङ्ख्यया || १९ ||\n\nमुहूर्तं भावयेद् विद्यां मनोन्मनीयुता प्रिये |\n\nमनोन्मनीयुते जीवः ब्रह्मरन्ध्रे च संजपेत् || २० ||\n\nततो ब्रह्मनदीं प्राप्य स्नानं कृत्वा वरानने ! |\n\nजीवः शुद्धो भवेद् देवि गणैः परिकरैः सह || २१ ||\n\nजीवस्य परमेशानि परिवारं शृणु प्रिये |\n\nअक्षिणी नासिके कर्णौ जिह्वा च कमलेक्षणे || २२ ||\n\nहस्तपादौ महेशानि गुह्योपस्थौ क्रमात् प्रिये |\n\nनाभिं च परमेशानि ! मनश्च परमेश्वरि || २३ ||\n\nसर्वेषामिन्द्रियाणां च मनः सर्वत्र सारथिः |\n\nमनश्च परमेशानि ! उन्मनी भवनाशिनी || २४ ||\n\nउन्मनी सारथिर्देवि दशा तु निर्गुणाः प्रिये |\n\nजाग्रत्स्वप्नसुषुप्त्यवस्था एतद् देवि त्रयं स्मृतम् || २५ ||\n\nततः परं महेशानि तु [सू] र्यावस्था विधीयते |\n\nइन्द्रियाणां तु सर्वेषां मनः परमसारथिः || २६ ||\n\nसदसत्कर्मकर्तृत्वाज्जीवस्य सारथिर्मनः |\n\nस्वकर्म भजते देवि ! उन्मनी सततं प्रिये || २७ ||\n\nअसत्कर्म महेशानि पापयोगात् प्रजायते |\n\nरोदनं मोहमूर्च्छे च क्षुधा तृष्णा शुचिस्मिते || २८ ||\n\nपुरुषात् पापमु[स्यो]त्पत्तिर्जायते कमलेक्षणे |\n\nजोबो नित्योऽव्ययः सूक्ष्मः सर्वगः सर्ववित् परः || २९ ||\n\nयथा ब्रह्म तथा जीवः प्रदीपकलिका इव |\n\nप्रदीपकलिकाकारः सर्वः प्राप्य विजृम्भते || ३० ||\n\nमनसा परमेशानि ध्यात्वा नाडीं परां शिवाम् |\n\nकोटिसूर्यप्रतीकाशां स्वर्णदीं पापनाशिनीम् || ३१ ||\n\nतन्मध्ये परमेशानि सुषुम्नां भुवि तत्पराम् |\n\nसाक्षाद् ब्रह्मह्रदाकारां नानासुखविहारिणीम् || ३२ ||\n\nसुखसेव्यां सदाराध्यां साक्षाद् ब्रह्मस्वरूपिणीम् |\n\nज्ञानविज्ञानसंयुक्तां चिदाकारां सनातनीम् || ३३ ||\n\nपरं ब्रह्म महेशानि यस्याः पालङ्कमिच्छति |\n\nवामपार्श्वे स्थितां नित्यां ब्रह्मरूपां तडिन्मयीम् || ३४ ||\n\nदक्षिणे पिङ्गलां देवीं पुंरूपां सूर्यसन्निभाम् |\n\nतन्मध्यस्थां महेशानि अमृतभवपूरिताम् || ३५ ||\n\nविचित्रां परमां सूक्ष्मां महामोक्षप्रदायिनीम् |\n\nवामनाडी महेशानि सुप्तिरूपा पुरःस्थिता || ३६ ||\n\nस्वप्नन्तु परमेशानि तुरीया परिगीयते |\n\nदक्षिणे पिङ्गलाश्रिता || ३७ ||\n\nसुषुम्ना परमेशानि जागद्रूपा सनातनी |\n\nविचित्रा परमेशानि तुरीया परिगीयते || ३८ ||\n\nचित्रा मध्यगता भूत्वा जीवः शुद्धमना भवेत् |\n\nशुद्धः सत्त्वात्मको जीव इष्टदेवीं हृदि न्यसेत् || ३९ ||\n\nहृदि ध्यात्वा महेशानि जीवो ब्रह्मपरं भवेत् |\n\nवारत्रयं महेशानि यातायातं करोति हि || ४० ||\n\nएतद्रहस्यं परमं ब्रह्मलोके सुदुर्लभम् |\n\nन कस्मैचित् प्रवक्तव्यं पशवे कमलेक्षणे || ४१ ||\n\nएतत् प्रकाशनाद्देवि हानिः स्यादुत्तरोत्तरम् |\n\nएतत्तत्वं महेशानि हृदये कुरु यत्नतः || ४२ ||\n\nएतत्तत्वं महेशानि ब्रह्म जानाति केशवः |\n\nएतत्तत्त्वं विना देवि मन्त्रसिद्धिर्न जायते |\n\nएतत्तत्त्वं महेशानि ब्रह्मविष्णुशिवात्मकम् || ४३ ||\n\n|| इति श्रीभूतशुद्धितन्त्रे हरगौरीसंवादे षष्ठः पटलः || ६ ||\n\nअथ सप्तमः पटलः\n\nश्रीदेवी उवाच\n\nभूतशुद्धेर्महेशान रहस्यं परमाद्भुतम् |\n\nअन्यद् वद महेशान यद्यहं तव वल्लभा || १ ||\n\nयदि न कथ्यते देव विमुञ्चामि तदा तनुम् |\n\nशूलपाणे महादेव कृपया कथय प्रभो || २ ||\n\nगणसुन्दर देवेश हृदयान्मम साम्प्रतम् |\n\nरहस्यं न हि देवेशि सम्पुटं हृदये मम |\n\nतव स्नेहान्महेशानि निगदामि पुनः पुनः || ३ ||\n\nहृदये सम्पुटे देवि ब्रह्मरन्ध्रे च वर्त्तते |\n\nयानि यानीह तिष्ठन्ति रहस्यं कमलेक्षणे || ४ ||\n\nसदा मयि महेशानि गौरवं विहितः प्रिये |\n\nत्रयोदशात्मकं [देवि] बिन्द्वर्द्धचन्द्रसंयुतम् || ५ ||\n\nकुरु ब्रह्मविष्णुशिवात्मकं प्रणवं त्रिगुणान्वितं तत्त्वसुखम् |\n\nब्रह्मस्थानं सदा सेव्यमानं परमेश्वरि || ६ ||\n\nब्रह्मा विष्णुशिवोपरि स्थितम् |\n\nअर्द्धयोनिं तदुपरि बिन्दुं निर्विकारं निरीहम् || ६ ||\n\nज्योतिर्मयी सदा संसेव्यमानं ब्रह्मादिभिर्या मूर्ध्नि धत्ते परमेश्वरि |\n\nतं बिन्दुं सदा भावय पार्वति || ७ ||\n\nनान्यथा वचनं मम हृदि संस्थितं निरञ्जनं पुरं बिन्दुम् |\n\nबिन्दुं भावय देवेशि किं जपेन शुचिस्मिते || ८ ||\n\nश्री-ईश्वर उवाच\n\nइति सञ्चिन्त्य हृदये सर्वं पूजाफलं लभेत् |\n\nपूजाभावे महेशानि हृदये चिन्तयेत् शिवाम् || ९ ||\n\nसर्वपूजाफलं देवि प्राप्नोति पूजकः प्रिये |\n\nकिं तस्य ध्यानपूजायां बिन्दुं भावय पार्वति || १० ||\n\nसर्वेषामिन्द्रियाणाञ्च तत्त्वानाञ्च शुचिस्मिते |\n\nजीवोन्मनी च देवेशि सर्वाणि ब्रह्म कारणम् || ११ ||\n\nयानि यानीह देवेशि इन्द्रियाणीह पार्वति |\n\nतानि सर्वाणि देवेशि प्रकृतेः परमं वपुः || ११ ||\n\nब्रह्मणः कारणं देवि सदा प्रकृतिरूपिणी |\n\nप्रकृतिः परमेशानि ब्रह्मणोऽव्यक्तमव्ययम् || १२ ||\n\nस्वस्त्यर्थे परमेशानि भिन्नतां सततं गता |\n\nशक्तिं विना महेशानि ब्रह्म वै शवरूपवत् || १३ ||\n\nनिरञ्जनं निराकारं सदा पश्यन्ति योगिनः |\n\nप्रकृत्या सह संयोगं सदा याति निरञ्जनः || १४ ||\n\nसृष्टिकर्ता सदा नित्यं जायते कमलानने |\n\nअत एव महेशानि शक्तिप्राधान्यमुच्यते || १५ ||\n\nअनन्ताः शक्तयः प्रोक्ता व्याप्य ते सचराचरम् |\n\nशक्तिं बिना महेशानि ब्रह्माण्डं शवरूपवत् || १६ ||\n\nया शक्तिः परमेशानि मुक्तिस्तु परिगीयते |\n\nसा स्त्रीरूपा महादेवि हेतुभूता सनातनी || १७ ||\n\nयत्किञ्चित् क्रियते कार्यं सर्वं तेजसि लीयते |\n\nश्री-ईश्वर उवाच\n\nशृणु वक्ष्यामि देवेशि रहस्यं परमाद्भुतम् |\n\nसारात्सारतरं रम्यं आत्ममध्यस्थितं सदा || १८ ||\n\nततो जीवो महेशानि ध्यायेत् परमसुन्दरीम् |\n\nशिवस्य युवतीं भद्रां कोटिकन्दर्पसंयुताम् || १९ ||\n\nतस्या कटाक्षमात्रेण ब्रह्माद्या जडवत् प्रिये |\n\nतन्त्रोक्तविधिना देवि ध्यायेत् परमसुन्दरीम् || २० ||\n\nइष्टविद्यां महेशानि अष्टोत्तरशतं जपेत् |\n\nमूलादिब्रह्मरन्ध्रान्तं नदीं ब्रह्मस्वरूपिणीम् || २१ ||\n\nतत्र नद्यां महेशानि स्नातो जीवः सदा शुचिः |\n\nवायुं वह्निं तदा देवि वरुणं तदनन्तरम् || २२ ||\n\nबिन्द्वर्द्धसंयुतं कृत्वा सदा मनसि भावयेत् |\n\nभूतशुद्धिर्महेशानि तत्क्षणादपि जायते || २३ ||\n\nततो जीवः प्रसन्नात्मा सूक्ष्मशुद्धिमवाप्नुयात् |\n\nइन्द्रियाणाञ्च सर्वेषां सर्वतत्त्वं शुचिस्मिते || २४ ||\n\nतानि सर्वाणि सूक्ष्माणि प्रकृतिस्था सदा शिवे |\n\nशरीरं द्विविधं देवि स्थूलं सूक्ष्ममिदं स्मृतम् || २५ ||\n\nसूक्ष्मञ्च प्रकृते रूपं स्थूलञ्च परमेश्वरि |\n\nसूक्ष्मं संशोध्य विधिवत् स्थूलञ्च तदनन्तरम् || २६ ||\n\nशृणु कमलपत्राक्षि भावयेदिष्टदेवताम् |\n\nजीवञ्च परमेशानि ब्रह्मनद्यां शुचिस्मिते || २७ ||\n\nस्नानं हि विधिवत् कृत्वा सदा शिवपुरं व्रजेत् |\n\nततो जीवो महेशानि वामनासापुटे प्रिये || २८ ||\n\nविशुद्धां परमां सुक्ष्मां विषतन्तुतनीयसीम् |\n\nसमानीय वह्निरूपं साक्षात् परमसुन्दरीम् || २९ ||\n\nसदा शिवपुरे भद्रे भावयेत् परदेवताम् |\n\nतत्र गत्वा महेशानि भावयेदिष्टदेवताम् || ३० ||\n\nतन्त्रोक्तविधिना देवि ध्यात्वामृतमयीं शिवाम् |\n\nसदा षोडशवर्षीयां नवयौवनसंयुताम् || ३१ ||\n\nपूर्णचन्द्रनिभां रक्तां सदा चञ्चललोचनाम् |\n\nशुक्लकृष्णारुणयुतां पीतां नीलसमावृताम् || ३२ ||\n\nनानारत्नयुतां रम्यां पादौ नूपुरशोभिताम् |\n\nकिङ्किणी च तथा कट्यां रत्नकाञ्चनमण्डिताम् || ३३ ||\n\nयोगिनीकोटिभिर्युक्तां नानासुखविहारिणीम् |\n\nकन्दर्पकोटिलावण्यां सदामृतविवर्द्धिनीम् || ३४ ||\n\nप्रफुल्लचञ्चलापाङ्गि प्रबोध्य परमं शिवम् |\n\nमुखारविन्दगन्धेनामोदितं परमं शिवम् || ३५ ||\n\nप्रबोध्य परमेशानि तत्रोप(चोप)विशेत् प्रिये |\n\nशक्तिसंयोगमात्रेण सारत्वं तस्य नश्यति |\n\nशिवशक्तिसमायोगादानन्दं जायते द्रुतम् || ३६ ||\n\n|| इति श्रीभूतशुद्धितन्त्रे हरगौरीसंवादे सप्तमः पटलः || ७ ||\n\nअथ अथाष्टमः पटलः\n\nश्री-ईश्वर उवाच\n\nएतस्मिन् समये देवि स्वविद्यां प्रजपेत् सुधीः |\n\nअष्टोत्तरशतं जप्त्वा सिद्धो भवति नान्यथा || १ ||\n\nमनःसारथिना जीवः उन्मनी मनसारथिः |\n\nतस्मिन् क्षणे महेशानि पुरुषं पापरुपिणम् || २ ||\n\nसखावत् मनसा देवि जीवो ब्रह्मपुरं यदा |\n\nपापस्य गमनं नास्ति सदाशिवपुरं प्रिये || ३ ||\n\nसदाशिवपुरं देवि सर्वशक्तिमयं स्मृतम् |\n\nषट्चक्रे परमेशानि क्षणं ध्यात्वा जपेन्मनुम् || ४ ||\n\nतदनु परमेशानि प्रतिचक्रेषु संजपेत् |\n\nषट्चक्रं परमं दिव्यं सदा शिवपुरीसमम् || ५ ||\n\nषट्चक्रे परमेशानि षट्शक्तिर्विद्यते नृणाम् |\n\nमुहूर्ताभ्यन्तरे देवि यातायातं करोति यः || ६ ||\n\nस शिवः स च विष्णुश्च स सिद्धः परमेश्वरि |\n\nयः करोति प्रसन्नात्मा सुषुम्नामध्यवर्तिनि || ७ ||\n\nयो जपेत् परया भक्त्या स्वविद्यां कमलेक्षणे |\n\nएकोच्चारेण गिरिजे कोटिपूजाफलं लभेत् || ८ ||\n\nकिं तस्य बाह्यपूजायां सर्वं व्यर्थं कदर्थनम् |\n\nमानसोच्चारणाद् देवि जपात् सिद्धिः प्रजायते || ९ ||\n\nमनसा ध्यानमात्रेण सर्वसिद्धिर्न संशयः |\n\nअन्तःपूजा महेशानि बाह्यकोटिसमं स्मृतम् || १० ||\n\nपूजा हि परमेशानि द्विविधं कमलानने |\n\nअन्तः सूक्ष्मं बहिः स्थूलं सर्वागममतं प्रिये || ११ ||\n\nएकं हि सूक्ष्मपूजायां कोटिस्थूलं भवेत् प्रिये |\n\nन शुद्धिं परमेशानि वस्त्रादीनि शुचिस्मिते || १२ ||\n\nसर्वासु बाह्यपूजासु अन्तःपूजा विधीयते |\n\nअन्तःपूजा महेशानि तेजःपुञ्जस्य भावनम् || १३ ||\n\nतेजःपुञ्जं महेशानि अनन्तशक्तिसंयुतम् |\n\nसूक्ष्मदेहे महेशानि सूक्ष्मपूजा विधीयते || १४ ||\n\nस्थूलपूजा स्थूलदेहे पूजाद्वयमिहोच्यते |\n\nसुक्ष्मा तु परमा पूजा साक्षात् प्रकृतिरूपिणी || १५ ||\n\nया पूजा परमेशानि स्त्रीरूपा शक्तिरूपिणी |\n\nब्रह्मविष्णुशिवादीनां सा पूजा इष्टदेवता || १६ ||\n\nविष्णुं वा पूजयेद् यस्तु शिवं वा कमलेक्षणे |\n\nसर्वं हि परमेशानि परतेजसि लीयते || १७ || \n\nयानि यानि महेशानि नैवेद्यं दीपमुत्तमम् |\n\nसर्वं तदक्षयं याति परतेजसि अर्पणात् || १८ ||\n\nनिश्चयं परमं ब्रह्म कुतः प्रीतिः कुतः सुखम् |\n\nनिराकारं निरीहञ्च रहितमिन्द्रियेण च || १९ ||\n\nसर्वं हि परमेशानि व्याप्य तिष्ठति मोहिनी |\n\nयद् यत् कर्मकृतं पुण्यं तत्तदक्षयमाप्नुयात् || २० ||\n\nब्रह्मरूपं महेशानि शक्तिश्च निश्चयं प्रिये |\n\nतस्य पूजा महेशानि कदाचिन्नास्ति पार्वति || २१ ||\n\nअत एव महेशानि ब्रह्मणः शक्तिकारणम् |\n\nकार्यञ्च परमेशानि शक्तिश्च सततं प्रिये || २२ ||\n\nअतः परं महेशानि न कार्यकारणं प्रिये |\n\nयस्तु सततं देवि ईश्वरे निश्चलः सदा || २३ ||\n\nशक्तियुक्तं जपेद् देवं ईश्वरं सततं प्रिये |\n\nअत एव महेशानि ब्रह्मशक्तिः परा सदा || २४ ||\n\nशक्त्या बिना महेशानि न हि मुक्तिः प्रजायते |\n\nतस्माच्छक्तिश्च मुक्तिश्च स्त्रीरूपी शक्तिरूपिणी || २५ ||\n\nभक्त्या बिना महेशानि न हि मुक्तिः प्रजायते |\n\nमुक्तेस्तु कारणं देवि भक्तिः परमदुर्लभा || २६ ||\n\nअतस्त्रयं महेशानि स्त्रीमयं सचराचरम् |\n\nश्री-ईश्वर उवाच\n\nषट्चक्राणां महेशानि क्रमाद् वक्ष्यामि शोधनम् |\n\nमूलाधारस्थितं भूमिं स्वाधिष्ठानस्वरूपकम् || २७ ||\n\nमणिपूरे जलं देवि ततश्च मरुतं तथा |\n\nविशुद्धौ च महेशानि आकाशं कमलानने || २८ ||\n\nआज्ञाचक्रे महेशानि मनः सर्वार्थसाधकम् |\n\nतदूर्ध्वे परमेशानि पद्ममूर्ध्वमुखं तथा || २९ ||\n\nशक्तिपुरं महेशानि सदाशिवपुरोपरि |\n\nसदाशिवपुरं प्राप्य शुद्धस्फटिकसन्निभम् || ३० ||\n\nसहस्रादित्यसङ्काशं महाकालेन सङ्गतम् |\n\nमहानन्दिगणाकीर्णं मनसा भावयेत् सदा || ३१ ||\n\n|| इति श्रीभूतशुद्धितन्त्रे हरपार्वतीसंवादे अष्टमः पटलः ||\n\nअथ नवमः पटलः\n\nश्री-ईश्वर उवाच\n\nएवं हि मनसा जीवं दृष्ट्वा हि परमं शिवम् |\n\nआनन्दपुलकोद्भूते जीवो भवति सुन्दरि || १ ||\n\nसदाशिवं महेशानि शुद्धस्फटिकसन्निभम् |\n\nबहुरत्नसमाकीर्णं दीर्घबाहुं मनोहरम् || २ ||\n\nसुखप्रसन्नवदनं स्वैराप्यं सततं प्रिये |\n\nश्रवणे कुण्डलोपेते रत्नहारेण शोभितम् || ३ ||\n\nगोलपद्मसहस्रेण मालया शोभितं वपुः |\n\nअष्टबाहु/ त्रिनयनं शिवं पद्मदलेक्षणम् || ४ ||\n\nपादयोर्नूपुरं रम्यं शब्दञ्च शब्दब्रह्मवत् |\n\nएवं स्थूलवपुस्तस्य भावयेत् कमलानने || ५ ||\n\nशिरसोपरि देवेशि भावयेज्जीवशतं शिवम् |\n\nसूक्ष्मन्तु परमं दिव्यं निरीहं जडवत् सदा || ६ ||\n\nसूक्ष्मे ध्यानं महेशानि कदाचिन्न हि जायते |\n\nस्थूलध्यानं महेशानि कृत्वा मोक्षमवाप्नुयात् || ७ ||\n\nस्थूलं हि प्रकृते रूपं ध्यानञ्च प्रकृतेः प्रिये |\n\nआदौ स्थूलतनुं देवि सम्पूज्य कमलानने || ८ ||\n\nततस्तु परमेशानि परतेजश्च भावयेत् |\n\nतेजश्च परमेशानि प्रकृतिर्मोहिनीति च || ९ ||\n\nप्राधान्यं परमेशानि प्रकृतेः शिवपूजने |\n\nतस्मात् सर्वासु पूज्सासु शक्तिः प्राधान्यमुच्यते || १० ||\n\nयदा तु परमेशानि हृदये चिन्तयेद्धरिम् |\n\nध्यानं कृत्वा सूक्ष्मतनोः स्थूलं विन्यस्य तत्र वै || ११ ||\n\nततः स्थूलतनुं ध्यात्वा हरिं पद्मदलेक्षणम् |\n\nश्यामलं पीतवासञ्च वनमालाविभूषितम् || १२ ||\n\nकिरीटिनं कुण्डलिनं प्रसन्नमुखपङ्कजम् |\n\nश्रीवत्सशोभितं वक्षो रत्नहारेण शोभितम् || १३ ||\n\nकौस्तुभोद्भासि वरदं दीर्घबाहुमरिन्दमम् |\n\nप्रसन्ननेत्रकमलं चरणे नूपुरं प्रिये || १४ ||\n\nवेणुवीणानिनादेन शब्दब्रह्मेण सुन्दरि |\n\nपूरयन्तं जगद् देवि सततं कमलानने || १५ ||\n\nश्री-ईश्वर उवाच\n\nहरेः सूक्ष्मं महेशानि विभाव्य ध्यानमाचरेत् |\n\nसूक्ष्मं हि निश्चलं देहं सूक्ष्मा प्रकृतिरूपिणी || १६ ||\n\nतथापि हरिपूजायां शक्तिप्राधान्यमुच्यते |\n\nयत्तु ध्यानं धारणञ्च समाधिश्च शुचिस्मिते || १७ ||\n\nसर्वं हि प्रकृते रूपं नान्यथा वचनं मम |\n\nध्यानञ्च परमेशानि सर्वाङ्गचिन्तनं प्रिये || १८ ||\n\nतदनु परमेशानि एकाङ्गचिन्तनं प्रिये |\n\nइदन्तु धारणाख्यातं शृणु पार्वति सादरम् || १९ ||\n\nध्याञ्च धारणं देवि त्यक्त्वा यद्भावयेत् हृदि |\n\nएषा समाधिर्विज्ञेयो नात्र कार्या विचारणा || २० ||\n\nध्यानञ्च धारणञ्चैव समाधिश्च शुचिस्मिते |\n\nमयोक्तं यत् तद् देवेशि सर्वं शक्तिमयं स्मृतम् || २१ ||\n\nसूक्ष्मं स्थूलं महेशानि तथा शक्तिद्वयं प्रिये |\n\nश्रीदेव्युवाच\n\nदेवदेव महादेव षट्चक्रे परमेश्वर |\n\nयथा पूजां यथा ध्यानं कृत्वा जपं समाचरेत् || २२ ||\n\nरहस्यं परमं गुह्यं मम हर्षविवर्द्धनम् |\n\nकृपया कथय मे नाथ तवाहं परिचारिका || २३ ||\n\nश्री-ईश्वर उवाच\n\nदेवेशि तव दासोऽहं कथयामि शुचिस्मिते |\n\nक्षणार्द्धं न हि जीवामि त्वां विना कमलेक्षणे || २४ ||\n\nत्वद्वक्त्राम्बुजपानेन अमृतेन शुचिस्मिते |\n\nशिवोऽहं परमेशानि मृत्युं जित्वा वरानने || २५ ||\n\nशृङ्गाररससंयोगात् कालकूटं पिबाम्यहम् |\n\nममापि परमेशानि तनुवज्रसमं सदा || २६ ||\n\nदेवेशि तव दासोहऽमन्तर्बाह्ये शुचिस्मिते |\n\nअन्तरे त्वां महेशानि विभाव्य सूक्ष्मरूपिणी || २७ ||\n\nभावनात् परमेशानि लक्षवर्षो गतो मम |\n\nबाह्यज्ञानं मया देवि जायते मम योगिनी || २८ ||\n\nमयि च परमेशानि त्वमेव सूक्ष्मरूपिणी |\n\nदृष्ट्वा तच्चरणद्वन्द्वं तव वक्त्रं वरानने || २९ ||\n\nआत्मज्ञानं परित्यज्य चरणे पतितो ह्यहम् |\n\nप्रकाराच्च महेशानि शृणु सम्प्रति मद्वचः || ३० ||\n\nयदुक्तं भूतशुद्ध्यादि सर्वं त्वं नगनन्दिनि |\n\nसद्योगत्वं महेशानि स्वागमं कथयामि ते || ३१ ||\n\nस्घागमं परमं ज्ञानं चक्षुः प्रज्ञानसंयुतम् |\n\nविज्ञानेन मतं देवि देवमातरमेव च || ३२ ||\n\nवेदाश्च परमेशानि यानि यानि यथा तथा |\n\nदर्शनानि तथा देवि सकलानि पृथक् पृथक् || ३३ ||\n\nचतुर्दशानि तन्त्राणि तथा नानाविधानि च |\n\nस्वागमाश्च प्रसूयन्ते सततं परमेश्वरि || ३४ ||\n\nमम प्राणसमं देवि स्वागमं मम सम्पुटम् |\n\nहृदये मम देवेशि संस्थितं कमलानने || ३५ ||\n\nयस्मिन् क्षणे महेशानि अन्तर्ध्यात्वा हरो ह्यहम् |\n\nस्वागमं भावितं देवि तत्क्षणे परमेश्वरि || ३६ ||\n\nअन्तर्ध्यानं हृतं देवि स्वागमं हृदये स्थितम् |\n\nअन्तर्ध्यानं समाहृत्य बाह्यदृष्टिं सदा मम || ३७ ||\n\nतदाहं सहसा देवि कथयामि तवाग्रतः |\n\nविभाव्य परमेशानि स्वागमं हृदयात्मनि || ३८ ||\n\nअन्यथा परमेशानि स्वागमं कथयामि ते |\n\nस्वागमं लक्षग्रन्थं हि नाना विद्या शुचिस्मिते || ३९ ||\n\nमहेषु परमेशानि निर्मितं ब्रह्मरूपिणम् |\n\nस्वागमं परमं पुण्यं ब्रह्माण्डबीजमव्यम् || ४० ||\n\nस्वागमं शृणु वक्ष्यामि गिरिजा च त्रिलोचने |\n\nनानाशास्त्रे च विद्यासु स्वागमस्तु प्रशस्यते || ४१ ||\n\nस्वागमं परमां विद्यां नानातन्त्रविनिर्मिताम् |\n\nशिवे विष्णौ महेशानि सूर्ये च नगनन्दिनि || ४२ ||\n\nतथा च सर्वदेवेषु वन्ह्यादिषु शुचिस्मिते |\n\nतथा च सर्वशास्त्रेषु शक्तेः प्राधान्यमुच्यते |\n\nशङ्खाव(संख्ययैव)क्रमाद्देवि शक्तिः सर्वत्र गीयते || ४३ ||\n\n|| इति श्रीभूतशुद्धितन्त्रे हरपार्वतीसंवादे नवमः पटलः || ९ ||\n\nअथ दशमः पटलः\n\nश्री-ईश्वर उवाच\n\nवनमालादिकं देवि विष्णोर्मतं शुचिस्मिते |\n\nतत्सर्वं परमेशानि शक्तिरूपं न चान्यथा || १ ||\n\nसहस्रारे शक्तिपुरे भावयेत् परमेश्वरि |\n\nजीवस्य ब्रह्मणश्चापि एकतां यत्नतश्चरेत् || २ ||\n\nततो ध्यानं प्रकुर्वीत स्वागमे रूढितञ्च यत् |\n\nजपञ्च परमेशानि मनसा च समाचरेत् || ३ ||\n\nजपेत् समाहितो भूत्वा मालया वर्णसङ्ख्यया |\n\nतत आज्ञापुरीं नीत्वा भावयेदिष्टदेवताम् || ४ ||\n\nध्यात्वा जप्त्वा च देवेशि साक्षात् सुरगुरुर्भवेत् |\n\nविशुद्धं प्रति देवेशि लम्बयेन्मनो विद्यया || ५ ||\n\nविशुद्धं परमं पद्मं षट्चक्रं तत्तु गम्यते |\n\nषट्चक्रे परमेशानि ध्यात्वा जगन्मयीं शिवाम् || ६ ||\n\nतडित्कोटिप्रभां तन्वीं ब्रह्माण्डरूपिणीं शिवाम् |\n\nनिरीहां निश्चलां रम्यां महायोगमयीं पराम् || ७ ||\n\nमोहिनीं सर्वदेवानां आनन्दार्थियुतां पराम् |\n\nविषतन्तुमयीं देवीं साक्षादमृतरूपिणीम् || ८ ||\n\nशिवस्य युवतीं योग्यां विभाव्य शुद्धवर्तिनि |\n\nमनसा परमेशानि जपेदष्टशतं प्रिये || ९ ||\n\nहृत्पद्मं प्रति देवेशि न स्वपेत् परमां पराम् |\n\nशुद्धध्यानञ्च वर्णानां योगपद्मस्थितां पराम् || १० ||\n\nयोगपद्मे महेशानि जीवो मनसि भावयेत् |\n\nभुजङ्गरूपिणीं देवीं नित्यां कुण्डलिनीं पराम् || ११ ||\n\nअव्यक्तरूपिणीं रम्यां ध्यानगम्यां वरानने |\n\nयोगपथे महेशानि जपेदष्टशतं पुनः || १२ ||\n\nन स्वपेज्जीवमनसा मणिपूरं प्रति प्रिये |\n\nभुजङ्गभृङ्गसङ्काशं मणिपूरं महाप्रभम् || १३ ||\n\nतत्रस्थशिवलिङ्गेन योजयेत् कुण्डलीं पराम् |\n\nततो जीवो महेशानि तत्क्षणाद् ब्रह्मचाप्नुयात् || १४ ||\n\nततस्तु परमेशानि जीवस्तु मनसा वृतः |\n\nध्यात्वा ब्रह्ममयीं शुद्धां जपेदष्टशतं प्रिये || १५ ||\n\nतदनु परमेशानि स्वाधिष्ठानं लयेत् पराम् |\n\nस्वाधिष्ठानं महेशानि शुद्धस्फटिकसन्निभम् || १६ ||\n\nभावयेत् तत्र देवेशं शङ्खकुन्दसमप्रभम् |\n\nसंयोज्य परमां दिव्यां शिवेन सह पार्वति || १७ ||\n\nसर्वं हि परमेशानि मनसा कुरु यत्नतः |\n\nइन्द्रियाणां प्रधानं हि मनः सर्वत्र गीयते || १८ ||\n\nतत्र देवं शिवं शान्तं विचिन्त्य मनसा क्षणात् |\n\nपरं ब्रह्ममयं भूत्वा जपेदष्टशतं तथा || १९ ||\n\nतदनु परमेशानि मूलाधारात् व्रजेत् परम् |\n\nगुदपद्मं महेशानि मूलाधारं प्रकीर्तितम् || २० ||\n\nचतुर्दलयुतं रम्यं तरुणारुणविग्रहम् |\n\nभावयेत् परमेशानं सिन्धुवरुणविग्रहम् || २१ ||\n\nसंयोज्य परमां नित्यां निष्फलां ज्ञानरूपिणीम् |\n\nशिवसंयोगमात्रेण जीवो ब्रह्ममयो भवेत् ||\n\nमनसा संयुतो भूत्वा जपेदष्टशतं तथा || २२ ||\n\n|| इति श्रीभूतशुद्धितन्त्रे हरगौरीसंवादे दशमः पटलः || १० ||\n\nअथ एकादशः पटलः\n\nश्री-ईश्वर उवाच\n\nएवं द्वादशधा देवि यतायातः करोति यः |\n\nस सिद्धः स गमः सोऽपि मम तुल्यः सदा प्रिये || १ ||\n\nवचोमात्रेण देवेशि तस्य विद्या हि सिद्धये |\n\nसप्तानां कोटिविद्यानां मन्त्राणाञ्च वरानने || २ ||\n\nसिद्धमाध्यादिकं देवि अतिगुह्यतरं प्रिये |\n\nअप्रकाश्यमिदं तत्त्वं पशोर्गोप्यं सदा प्रिये || ३ ||\n\nहृदये मम देवेशि अजपा सम्पुटे स्थितम् |\n\nसर्वासां नरनारीणां सम्पुटं हंसपक्षिणम् || ४ ||\n\nनिःसरन्ति महेशानि विद्यामन्त्राणि पार्वति |\n\nशक्तिप्रसादाद् देवेशि लक्षवर्षं गतस्तदा || ५ ||\n\nलक्षवर्षं महेशानि भावयामि शुचिस्मिते |\n\nसम्पुटे परमां विद्यां सर्वविद्यास्वरूपिणीम् || ६ ||\n\nपुंरूपां प्रकृतिरूपां चन्द्रसूर्यसमप्रभाम् |\n\nवेदमातां सदा वन्ध्यां योगिनीं योगरूपिणीम् || ७ ||\n\nसंसारतारिणीं देवीं महामोक्षप्रदायिनीम् |\n\nप्रणमामि सदा शुद्धां नित्यां विग्रहरूपिणीम् || ८ ||\n\nप्रणम्य परमां दिव्यां निगदामि शुचिस्मिते |\n\nईश्वर उवाच\n\nकाञ्चनाख्यं समुद्धृत्य रोमञ्च तदनन्तरम् |\n\nसरिहरिं समुद्धृत्य तदनु काञ्चनं प्रिये || ९ ||\n\nबिन्द्वर्द्धसंयुतं कृत्वा षट्पद्मे जपमाचरेत् |\n\nअष्टोत्तरशतं जप्त्वा षट्पद्मे कमलेक्षणे || १० ||\n\nदशधा प्रजपेद् वापि भूतशुद्धिफलं लभेत् |\n\nएकधा तु समुद्धृत्य भूतशुद्धिं समाचरेत् || ११ ||\n\nभूतशुद्धिं महेशानि तदा साङ्गं भवेत् प्रिये |\n\nअन्यथा विफला पूजा जपञ्च विफलं प्रिये || १२ ||\n\nयुगाक्षरं जपेद् देवि चतुर्युगफलं लभेत् |\n\nचतुर्युगजपाद्देवि यत्फलं लभते नृणाम् || १३ ||\n\nतत्फलं समवाप्नोति एकोच्चारेण पार्वति |\n\nएकोच्चारेण देवेशि मम तोषो न संशयः || १४ ||\n\nसम्पुटं परमेशानि नित्यां सर्वस्वरूपिणीम् |\n\nविभाव्य सततं देवि षट्चक्रं सततं शिवे || १५ ||\n\nएकामुपास्य देवेशि महाविद्यामुपास्महे |\n\nअन्यथा परमेशानि महाविद्यां वरानने || १६ ||\n\nतदनु परमेशानि महाविद्यामुपास्महे |\n\nअन्यथा परमेशानि प्रेतवत् सकलं भवेत् || १७ ||\n\nश्री-ईश्वर उवाच\n\nअन्यतन्त्रं महेशानि निगदामि पुनः प्रिये |\n\nतन्त्रं तन्त्रस्य वक्ष्यामि भूतशुद्धिं भवेद् यथा || १८ ||\n\nपापस्य कारणं देवि पुरुषं पापसंयुतम् |\n\nक्रोधमोहयुतं कृष्णं ईषत्पिङ्गं वरानने || १९ ||\n\nतस्य शुद्धिं प्रवक्ष्यामि नीरजायतलोचने |\n\nपञ्चानामपि वायूनां शुद्धिं नास्ति वरानने || २० ||\n\nस्वभावतः सदा शुद्धिं पञ्चभूतात्मकं वपुः |\n\nरोदनञ्च तथामूर्च्छां भ्रमञ्च कमलानने || २१ ||\n\nपुरुषात् पापरूपाच्च जायते कमलानने |\n\nभूतशुद्धेस्तु मन्त्राणि निगदामि शृणु प्रिये || २२ ||\n\nप्रणवं त्रिविधं देवि वामा ज्येष्ठा च पार्वति |\n\nततो रौद्री महेशानि त्रिप्रकारं वरानने || २३ ||\n\nआद्यन्ते प्रणवं दत्त्वा पञ्चाशन्मातृकां जपेत् |\n\nबिन्द्वर्द्धसंयुतं कृत्वा विद्यां भव विमोचिनीम् || २४ ||\n\nमाता हि मन्त्रविद्यानां पिता चैव शुचिस्मिते |\n\nसर्वासां मन्त्रविद्यानां पिता माता च मातृका || २५ ||\n\nपिता माता च सन्तुष्य अन्यक्रोधो निरर्थकः |\n\nपुरातनीमविज्ञाय भूतशुद्धिं करोति यः || २६ ||\n\nविफलं तस्य देवेशि भूतशुद्धिं वरानने |\n\nभूतशुद्धिं महेशानि जपपूजां न शंशते || २७ ||\n\n|| इति श्रीभूतशुद्धितन्त्रे हरगौरीसंवादे एकादशः पटलः || ११ ||\n\nअथ द्वादशः पटलः\n\nश्री-ईश्वर उवाच\n\nएतज्ज्ञानं महेशानि यः कुर्यात् सततं प्रिये |\n\nमहायोगेश्वरः सोऽपि मम तुल्यो न संशयः || १ ||\n\nतस्य सर्वाणि मन्त्राणि विद्या च परमेश्वरि |\n\nशीघ्रं सिध्यति देवेशि नात्र कार्या विचारणा || २ ||\n\nएतद्रहस्यं परमं सदा ब्रह्मविनिर्णयम् |\n\nयोगज्ञानं तपः शास्त्रं विद्या शिल्पानि यानि च || ३ ||\n\nसर्वं हि प्रकृते रूपं निश्चयं वचनं मम |\n\nशृणु पार्वति वक्ष्यामि रहस्यं परमव्यम् || ४ ||\n\nभूतशुद्धेर्महेशानि विद्यां परमगोपिताम् |\n\nनिगदामि शृणु प्राज्ञे नीरजायतलोचने || ५ ||\n\nश्री-ईश्वर उवाच\n\nअवश्यं भावयेद् देवि विद्यां भागवताभिधाम् |\n\nकामबीजं महेशानि त्रिरुच्चार्य शुचिस्मिते || ६ ||\n\nधीमहीति ततो देवि वह्निजायां समुद्धरेत् |\n\nततस्तु परमेशानि त्रिविधं काममुद्धरेत् || ७ ||\n\nभगवत्या इदं देवि तेन भागवतं स्मृतम् |\n\nभागवताख्यां महाविद्यां दशधा जपमाचरेत् || ८ ||\n\nदिवसे दिवसे देवि प्रजपेत् यदि मानवः |\n\nतदेव परमेशानि दीक्षाफलमवाप्नुयात् || ९ ||\n\nनित्यां कर्म महेशानि विद्यां भागवताभिधाम् |\n\nविद्यां कल्पद्रुमाकारां धर्मकामार्थमोक्षदाम् || १० ||\n\nसर्ववेदेषु तन्त्रेषु विद्यां भागवताभिधाम् |\n\nगीयते परमेशानि नित्या प्रकृतिरूपिणी || ११ ||\n\nअत एव महेशानि विद्यां भागवताभिधाम् |\n\nअज्ञानाद् यदि वा मोहात् कामाद्वा कमलेक्षणे || १२ ||\n\nन जपेद् यदि देवेशि द्विजः शूद्रत्वमाप्नुयात् |\n\nसर्वं तस्य वृथा देवि कुतः पूजा कुतः सुखम् || १३ ||\n\nक्षत्रियोऽपि वरारोहे न जपेद् यदि पामरः |\n\nवैश्यत्वं सहसायाति वैश्यः शूद्रत्वमाप्नुयात् || १४ ||\n\nक्षत्रियोऽपि वरारोहे प्रजपेद्यदेकधा |\n\nब्राह्मणत्वं ततो याति सहसा परमेश्वरि || १५ ||\n\nवैश्यस्तु परमेशानि क्षात्रत्वं याति तत्क्षणात् |\n\nब्राह्मणोऽपि नरश्रेष्ठः साक्षाद् ब्रह्म न संशयः || १६ ||\n\nशूद्रस्तु परमेशानि वैश्यत्वं याति पार्वति |\n\nइयं विद्या वरारोहे सदा भागवताभिधा || १७ ||\n\nइमां विद्यां महेशानि मात्रामेकादशाक्षरीम् |\n\nअज्ञात्वा परमेशानि पुराणं यस्तु वाचयेत् || १८ ||\n\nस याति नरकं घोरं सदा संसर्गिणा सह |\n\nतस्माद् यत्नेन देवेशि वर्जनीयः स तु द्विजः || १९ ||\n\nश्रीदेव्युवाच\n\nशूद्रस्य परमेशानि नाधिकारो वृषध्वज |\n\nवह्निजायान्वितां विद्यां शूद्रस्य कथमुच्चरेत् || २० ||\n\nश्री-ईश्वर उवाच\n\nतन्त्रोक्तं प्रणवं देवि वह्निजायाञ्च सुन्दरि |\n\nप्रजपेत् सततं देवि नात्र कार्या विचारणा || २१ ||\n\nशक्तिविद्यान्विता देवि जायते यदि पार्वति |\n\nप्रजपेत् सहसा देवि तदा सिद्धिश्च जायते || २२ ||\n\nगायत्र्यक्षरसंयुक्तं न जपेद् भागवताभिधाम् |\n\nशूद्रस्य परमेशानि विद्यां भागवतीं शृणु || २३ ||\n\nमन्मथं त्रिगुणं देवि समुद्धृन्य वरानने |\n\nप्रथमं चतुर्दशं दत्त्वा स्वयं प्रणवरूपिणीम् || २४ ||\n\nवह्निजायां परे दत्त्वा प्रजपेत् दशधा यदि |\n\nशूद्रोऽपि परमेशानि वैश्यत्वं याति तत्क्षणात् || २५ ||\n\nतदैव महती सिद्धिः शूद्रस्य कमलेक्षणे |\n\nइमां भागवतीं विद्यां स्वागमं विद्धि पार्वति || २६ ||\n\nस्वागमं परमं ब्रह्म अनन्तशक्तिसंयुतम् |\n\nतव स्नेहात् समाख्यातं सुगोप्यं कमलेक्षणे || २७ ||\n\nसारात्सारं महेशानि विद्यां भागवताभिधाम् |\n\nशूद्रस्य सकलं देवि कथयामि वरानने || २८ ||\n\nमन्मथत्रयमुद्धृत्य धीकारं तदनन्तरम् |\n\nवह्निजायां परे दत्त्वा मन्मथत्रयमुद्धरेत् || २९ ||\n\nइयं भागवती विद्या शूद्रवाच्या विधीयते |\n\nइति ते कथितं तत्त्वं महाभक्त्या वरानने || ३० ||\n\nकस्मैचित् प्रवक्तव्यं यदीच्छेदात्मनः सुखम् |\n\nशान्ताय ऋजवे देवि भक्तिश्चाण्डालजातिषु || ३१ ||\n\nअभक्ताय महेशानि ब्राह्मणाय न दापयेत् |\n\nअभक्तभ्योऽपि पुत्रेभ्यो न दद्यात् कमलेक्षणे || ३२ ||\n\nभक्ताय शान्तचित्ताय दद्याद् विद्यां वरानने |\n\nअभक्तेभ्योऽपि पुत्रेभ्यस्तत्र मृत्युमवाप्नुयात् || ३३ ||\n\nयत् किञ्चिद् दृश्यते देवि त्रैलोक्यं सचराचरम् |\n\nतत्सर्वं परमेशानि शक्तियुक्तं सुनिश्चितम् || ३४ ||\n\nसर्वतत्त्वं महेशानि परा शक्तिश्च मोहिनी |\n\nरूपादि यानि तत्त्वानि तानि तत्त्वानि कुण्डली || ३५ ||\n\nरूपं हि षड्विधं देवि सर्वतन्त्रेषु निश्चितम् |\n\nरसस्तु षड्विधः स्वाहा नानास्वादः स्यान्निश्चितम् || ३६ ||\n\nगन्धं हि द्विविधं देवि सर्वशक्तियुतं प्रिये |\n\nअन्यानि यानि तत्त्वानि चतुर्विंशति सुन्दरि || ३७ ||\n\nसर्वं शक्तिमयं विज्ञे क्रमेण कमलेक्षणे |\n\nशुक्लं रक्तं तथा पीतं हरितं कृष्णमेव च || ३८ ||\n\nविचित्राणि क्रमतो वर्णं कृष्णवर्णं प्रकीर्तितम् |\n\nरसस्तु द्विविधं देवि सुगन्धि प्रतिगन्धकम् ||\n\nएवं सर्वं विजानीयात् सदा शक्तिमयं प्रिये || ३९ ||\n\n|| इति श्रीभूतशुद्धितन्त्रे हरगौरिसंवादे द्वादशः पटलः || १२ ||\n\nअथ त्रयोदशः पटलः\n\nश्री-ईश्वर उवाच\n\nअथ वक्ष्यामि देवेशि विद्यां शक्तिमयीं प्रिये |\n\nप्रणवं प्रथमं देवि उद्धृत्य कमलानने || १ ||\n\nततः कामं समुद्धृत्य प्रणवं तदनन्तरम् |\n\nततः प्रणवमुद्धृत्य मायाबीजं समुद्धरेत् || २ ||\n\nप्रणवं पुनरुच्चार्य शृणु देवि वरानने |\n\nकामबीजं समुद्धृत्य प्रणवमुद्धरेत् ततः || ३ ||\n\nततो मायां समुद्धृत्य (वित्तोद्धारं) वरानने |\n\nततः परं महेशानि कन्दर्पमुद्धरेत् प्रिये || ४ ||\n\nसर्वान्ते वह्निललनां दत्त्वा जपं समारभेत् |\n\nएषा तु परमेशानि विद्या सप्तदशाक्षरी || ५ ||\n\nवैष्णवे गाणपत्ये च शैवे च परमेश्वरि |\n\nशाक्तेषु परमेशानि दशविद्या सुशस्यते || ६ ||\n\nएषा विद्या वरारोहे सर्वशक्तिमयी प्रिये |\n\nसर्वशक्तिमयीं विद्यां न जपेत् यदि पामरः || ७ ||\n\nसर्वं तस्य वृथा देवि हानिः स्यादुत्तरोत्तरम् |\n\nवृथा पूजा महेशानि जपस्तस्य वृथा भवेत् || ८ ||\n\nन्यासञ्च विफलं तस्य भूतशुद्धिश्च पार्वति |\n\nप्राणायामं महेशानि तथैवाचमनं प्रिये || ९ ||\n\nसर्वाणि तस्य विफलं जायते कमलानने |\n\nतस्मादादौ जपेद् विद्यां सप्तदशाक्षरीं प्रिये || १० ||\n\nन जपेद् यदि देवेशि ज्ञात्वा पूजां समाचरेत् |\n\nसर्वशास्त्रेषु देवेशि वैष्णवे च विशेषतः || ११ ||\n\nशैवे च गाणपत्ये च प्रशस्ता शक्तिरूपिणी |\n\nआदौ विद्या महेशानि दशधा जपमाचरेत् || १२ ||\n\nभूतशुद्ध्यादिकं सर्वं ततः साधक आरभेत् |\n\nश्री-ईश्वर उवाच\n\nभूतशुद्धि विधायेत्थं मातृकान्यासमाचरेत् |\n\nततः परं महेशानि प्राणायामं वरानने || १३ ||\n\nप्राणायामं विना देवि नहि पूजां समाचरेत् |\n\nप्राणायामत्रयं दत्त्वा आसनानि समाचरेत् || १४ ||\n\n|| इति श्रीभूतशुद्धितन्त्रे हरपार्वतीसंवादे त्रयोदशः पटलः || १३ ||\n\nअथ चतुर्दशः पटलः\n\nमन्त्रार्थं मन्त्रचैतन्यं योनिञ्चापि न वेत्ति यः |\n\nशतकोटि जपेनापि तस्य विद्या न सिध्यति || १ ||\n\nदेवदेव महादेव रहस्यं पूर्वसूचितम् |\n\nएतत्तत्त्वं महादेव कृपया वद शङ्कर || २ ||\n\nश्री-ईश्वर उवाच\n\nमन्त्रार्थं परमेशानि सावधानावधारय |\n\nतथा च मन्त्रचैतन्यं निर्वाणपदमुत्तमम् || ३ ||\n\nप्रसङ्गात् परमेशानि निवदामि तवाज्ञया |\n\nमूलाधारे मूलविद्यां भावयेदिष्टदेवताम् || ४ ||\n\nशुद्धस्फटिकसङ्काशां भावयेत् परमाक्षरीम् |\n\nभावयेदक्षरश्रेणीमिष्टविद्यां सनातनीम् || ५ ||\n\nमूहूर्त्तार्द्धं विभाव्यैतां पञ्चध्यानपरो भवेत् |\n\nध्यानं कृत्वा महेशानि मुहूर्त्तार्द्धं ततः परम् || ६ ||\n\nततो जीवो महेशानि मनसा कमलेक्षणे |\n\nस्वाधिष्ठानं ततो गत्वा भावयेदिष्टदेवताम् || ७ ||\n\nबन्धूकारुणसङ्काशां जपासिन्दूर आकृतिम् |\n\nविभाव्य अक्षरश्रेणीं पद्ममध्यगतां शुभाम् || ८ ||\n\nततो जीवः प्रसन्नात्मा पक्षिणा सह सुन्दरी |\n\nमणिपूरं ततो गत्वा भावयेदिष्टदेवताम् || ९ ||\n\nविभ्राम अक्षरश्रेणीं पद्ममध्यगतां पराम् |\n\nशुद्धस्फटिकसङ्काशां शिववक्षोपरि स्थिताम् || १० ||\n\nततो जीवो महेशानि पक्षिणा सह पार्वति |\n\nहृत्पद्मं प्रययौ शीघ्रं नीरजायतलोचने || ११ ||\n\nइति विद्यां महेशानि भावयेत् कमलोपरि |\n\nविभाव्य अक्षरश्रेणीं महामरकतप्रभाम् || १२ ||\n\nततो जीवो वरारोहे विशुद्धं प्रययौ प्रिये |\n\nतत्पद्मगहनं गत्वा पक्षिणा जीव पार्वति || १३ ||\n\nइष्टविद्यां महेशानि आकाशोपरि भावयेत् |\n\nविभाव्य अक्षरश्रेणीं हरिद्वर्णं वरानने || १४ ||\n\nतत्र आज्ञापुरं देवि प्रययौ जीव पार्वति |\n\nपक्षिणा सह देवेशि खञ्जनाक्षि शुचिस्मिते || १५ ||\n\nइष्टविद्यां महेशानि साक्षाद् ब्रह्मस्वरूपिणीम् |\n\nविभाव्य अक्षरश्रेणीं चतुर्वर्णानुरञ्जिताम् || १६ ||\n\nआज्ञाचक्राणि (सम्भाव्य) विभाव्य वरवर्णिनि |\n\nषट्चक्रे परमेशानि ध्यानं कृत्वा शुचिस्मिते || १७ ||\n\nध्यानेन परमेशानि यद्रूपं समुपस्थितम् |\n\nतदेव परमेशानि मन्त्रार्थं विद्धि पार्वति || १८ ||\n\nप्रषञ्चानि ततोऽतीत्य जीवस्तु पक्षिणा सह |\n\nप्रययौ परमं रम्यं निर्वाणं परमं पदम् || १९ ||\n\nसहस्रारं शिवपुरं तन्मध्ये सात्त्विकीं पुरीम् |\n\nकौशिकीं सततं देवि पुरीं शक्तिमयीं प्रिये || २० ||\n\nपक्षिणा सह देवेशि जीवः शीघ्रं प्रयाति हि |\n\nविभाव्य अक्षरश्रेणीममृतान्तु रसायनीम् || २१ ||\n\nतत् सदा शिवपुरं रम्यं कल्पवृक्षतलस्थितम् |\n\nनानारत्नसमाकीर्णं तन्मूलं कमलानने || २२ ||\n\nवृक्षञ्च परमेशानि सततं त्रिगुणात्मकम् |\n\nपञ्चभूतात्मकं वृक्षं पञ्चशाखासमन्वितम् || २३ ||\n\nचतुःशाखा चतुर्वेदं चक्रतत्त्वसमन्वितम् |\n\nचतुर्वर्णयुतं पुष्पं शुक्लं रक्तं शुचिस्मिते || २४ ||\n\nपीतं कृष्णं महेशानि पुष्पद्वयं परं शृणु |\n\nहरितञ्च महेशानि विचित्रं सर्वमोहनम् || २५ ||\n\nषट्पुण्यञ्च महेशानि------------- मिदं स्मृतम् |\n\nअन्यानि यानि शाखानि क्षुद्राणि नीललोचने || २६ ||\n\nतानि सर्वाणि पत्राणि सर्वशास्त्राणि सुन्दरि |\n\nत्वगस्थिमेधामज्जानि वृक्षशाखानि च प्रिये || २७ ||\n\nतानि सर्वाणि देवेशि इन्द्रियाणि प्रकीर्तितम् |\n\nसर्वशक्तिमयीं देवि दिव्यां नीरजलोचने || २८ ||\n\nएवंभूतं महावृक्षं भ्रमरैः परिशोभितम् |\n\nइतिहासपुराणानि सर्वाणि वृक्षसंस्थितम् || २९ ||\n\nकोकिलैः परमेशानि शोभितं बहुपक्षिभिः |\n\nनानापक्षियुतं रम्यं दिव्यस्त्रीगणसंयुतम् || ३० ||\n\nदेवदानवगन्धर्वशोभितं कमलानने |\n\nबन्धुभिः शोभितं देवि गणैरत्नादिकाङ्क्षभिः || ३१ ||\n\nसूक्ष्मं हि परमं दिव्यं पर्यङ्कं सर्वमोहनम् |\n\nचन्द्रकोटिसमं देवि सर्वकोटिसमप्रभम् || ३२ ||\n\nशीतांशुरश्मिसंयुक्तं नानागन्धानुमोदितम् |\n\nनानापुष्पसमूहेन रचितं हेममालया || ३३ ||\n\nततः परं महेशानि सदाशिवः स्वयं पुनः |\n\nजीवः पक्षियुतो देवि भावयेत् तत्र पार्वति || ३४ ||\n\nसदाशिवो महेशानि महाकुण्डलिनीयुतः |\n\nएवं कल्पद्रुमं ध्यात्वा तदधो रत्नवेदिकाम् || ३५ ||\n\nतत्रोपरि महेशानि पर्यङ्कं भावयेत् प्रिये |\n\nकामिनीकोटिसंयुक्तं चामरैर्हस्तसंस्थितम् || ३६ ||\n\nएवं विभाव्य मनसि सदाजीवं शुचिस्मिते |\n\nयस्य यस्य महेशानि यदिष्टं कमलानने || ३७ ||\n\nतस्य ध्यानसमायुक्तो मनसा परमेश्वरि |\n\nजीवो ध्यानपरो भूत्वा जपेदष्टशतं प्रिये || ३८ ||\n\nमन्त्राक्षराणि देवेशि मातृकापुटितं क्रमात् |\n\nकृत्वा जीवः प्रसन्नात्मा जपेदष्टशतं प्रिये || ३९ ||\n\nअनुलोमविलोमेन कुर्यात् परमयत्नतः |\n\nअनेन क्रमतो देवि चैतन्यं विद्धि सुन्दरि || ४० ||\n\nमन्त्रार्थं मन्त्रचैतन्यं कथितं तव भक्तितः |\n\nन कस्मैचित् प्रवक्तव्यं यदीच्छेच्छुभमात्मनः || ४१ ||\n\nइदं रहस्यं परमं गोपनीयं वरानने |\n\nशिष्याय भक्तियुक्ताय साधकाय प्रकाशयेत् || ४२ ||\n\nवैष्णवेऽपि महेशानि कुर्याच्चैतन्यमद्तम् |\n\nविष्णुमन्त्रे महेशानि शिवमन्त्रेऽप्युपासते || ४३ ||\n\nचैतन्यं बहुरत्नेन वैष्णवो यत्नतश्चरेत् |\n\nततः सिद्धो भवेन्मन्त्रो विद्या च कमलानने || ४४ ||\n\nसिद्धमन्त्रस्तु यः कुर्यात् स शिवो नात्र संशयः |\n\nब्रह्माण्डभाण्डमध्ये तु विहरेत् स च साधकः || ४५ ||\n\nशतकोटि महेशानि तत्पुरश्चरणं स्मृतम् |\n\nचैतन्यरहितं देवि यो जपेत् न च पापकृत् || ४६ ||\n\nमन्त्रार्थं मन्त्रचैतन्यं सुगोप्यं भुवनत्रये |\n\nतव भक्त्या मयाख्यातं दासोऽहं तव सुन्दरि || ४७ ||\n\nअहं मृत्युञ्जयो देवि प्रसादात् तव सुन्दरि |\n\nत्वद्वक्त्राम्बुजपीयूषपानेन कमलानने || ४८ ||\n\nवज्रतुल्यं मम वपुः सदाविभववर्द्धनम् |\n\nब्रह्माण्डं सकलं देवि तव रूपमयं सदा || ४९ ||\n\nया शक्तिः परमेशानि सा त्वं भवसि सर्वदा |\n\nकृपामयि महेशानि प्रकृतिः शरीरमाश्रिता || ५० ||\n\nसती त्वं परमेशानि पार्वतीत्वं गता प्रिये |\n\nसतीत्वं परमं प्राप्ता इदानीं पार्वती प्रिये || ५१ ||\n\nसती स्नेहं महेशानि त्यक्त्वा सुन्दरि यत् कृता |\n\nपार्वंतीत्वं गता भद्रे मेनकायां शुचिस्मिते || ५२ ||\n\nएतस्मिन्नन्तरे काले सदा ध्यानपरो ह्यहम् |\n\nइति ध्यानं समागच्छन् भूत्वा तिष्ठामि सुन्दरि || ५३ ||\n\nध्यानमार्गपरो भूत्वा करोमि स्वागमं जपम् |\n\nस्वावासं शक्तिरूपं सदा यत् हृदि संस्थितम् || ५४ ||\n\nस्वावासं वर्णपुञ्जानि नानाविद्यानि पार्वति |\n\nनानाविद्यासु देवेशि दश विद्या प्रगीयते || ५५ ||\n\nएतानि स्वागमं देवि सारात्सारं परात्परम् |\n\nजपित्वा लक्षवर्षाणि स्वागमं शक्तिरूपिणम् || ५६ ||\n\nसिद्धिं गता महेशानि स्वागमे परमेश्वरि |\n\nध्यानमार्गं परित्यज्य तव पादेषु गीयते || ५७ ||\n\nयदिष्टं ध्यानमार्गेण तत्सर्वं कथयामि ते |\n\nस्वागमं हि विना देवि न किञ्चिद् वर्त्तते प्रिये || ५८ ||\n\nसर्वं हि परमेशानि ब्रह्माण्डं स्वागमे स्थितम् |\n\nस्वागमाच्च प्रसूयन्ते कोटिशः कुण्ड (म) ग्नयः || ५९ ||\n\nब्रह्माण्डं कोटिशो देवि निर्माणं स्वागमात् प्रिये |\n\nपुराणानि महेशानि तन्द्रणि विविधानि च || ६० ||\n\nयत् किञ्चिद् दृश्यते देवि स्थूलसूक्ष्मं शुचिस्मिते |\n\nतत् सर्वं परमेशानि स्वागमात् कमलानने || ६१ ||\n\nसृष्टिञ्च कुरुते देवि ब्रह्मा स्वागमात् कमलानने |\n\nस्थितिञ्च कुरुते विष्णुः स्वागमात् नगनन्दिनि || ६२ ||\n\nसंहरामि जगत् सर्वं त्रैलोक्यं सचराचरम् |\n\nब्रह्मा विष्णुश्च रुद्रश्च सर्वे स्वागमरूपिणः || ६३ ||\n\nस्वागमो ब्रह्मणो रूपं स्वागमं परमं पदम् |\n\nतेजःपुञ्जं महेशानि यदुक्तं कमलानने || ६४ ||\n\nतेजःपुञ्जन्तु देवेशि स्त्रीरूपं स्वागमं प्रिये |\n\nस्वागमं मुक्तिकैवल्यं निर्वाणपदमव्ययम् || ६५ ||\n\nस्वागमन्तु विना देवि सदेवासुरमानुषम् |\n\nस्वागमं परमेशानि मम इष्टं सदा प्रिये ||\n\nरहस्यं स्वागमोपेतं प्रसङ्गात् कथितं मया || ६६ ||\n\n|| इति श्रीभूतशुद्धितन्त्रे हरपार्वतीसंवादे चतुर्दशः पटलः || १४ ||\n\nअथ पञ्चदशः पटलः\n\nश्री-ईश्वर उवाच\n\nधन्यं यशस्यमायुष्यं कलिकल्मषनाशनम् |\n\nयः कुर्यान्मातृकान्यासं स एव श्रीसदाशिवः || १ ||\n\nविना न्यासं महेशानि यो जपेन्मातृकाक्षरम् |\n\nस याति नरकं घोरं विघ्नस्तस्य पदे पदे || २ ||\n\nब्रह्मादयोऽपि यां कृत्वा सृष्टिस्थित्यन्तकारकाः |\n\nद्वारकानायकः कृष्णःयां कृत्वापि युगे युगे || ३ ||\n\nयां कृत्वा परमेशानि श्रीकृष्णः स्त्रीषु मोहनः |\n\nमातृकावर्णमाश्रित्य श्रीकृष्णः कमलानने || ४ ||\n\nषोडशस्त्रीसहस्राणि स रेमे मातृकाकारणात् |\n\nश्रीरामश्च महेशानि अयोध्यायां वरानने || ५ ||\n\nवीर्याधिकारी देवेशि भुङ्क्ते राज्यमकण्टकम् |\n\nदशवर्षसहस्राणि रामो राज्यमाचीकरत् || ६ ||\n\nहत्वा च त्रिविधान् वीरान् वारणादिनिशाचरान् |\n\nमातृकावर्णमाश्रित्य सर्वं कुर्याद्रघूत्तमः || ७ ||\n\nपञ्चाशन्मातृकां देवीं जननीं विश्वमोहिनीम् |\n\nपूर्वोक्ततन्त्रवद् देवि सर्वं कुर्याद् विचक्षणः || ८ ||\n\nप्रथमं मातृकागायत्रीं ध्यानपूर्वां शुचिस्मिते |\n\nततो जपं मातृकायाः कुर्यात् साधकयत्नतः || ९ ||\n\nषडङ्गयुगलं देवि ततः कुर्यात् समाहितः |\n\nततस्तु मातृकाध्यानं बहिर्न्यासं ततः परम् || १० ||\n\nततः परं महेशानि मातृकापानमुत्तमम् |\n\nएवमष्टमकं देवि मातृकान्यासमाचरेत् || ११ ||\n\nपठित्वा कवचं देवि देहेषु न्यासमाचरेत् |\n\nन्यासस्य परमेशानि वरस्य गुरुरूपकम् || १२ ||\n\nयन्नोक्तं सर्वतन्त्रेषु प्रसङ्गात् कथयामि ते |\n\nत्रिगुणस्य महेशानि न्यासं वक्ष्यामि संशृणु || १३ ||\n\nयं विना परमेशानि व्यर्थ-------------------------------|\n\nशिवविष्णुब्रह्मयुतं बिन्द्वर्ध्वचन्द्रसंयुतम् || १४ ||\n\nरजः सत्त्वं तमो देवि अर्द्ध योनी शुचिस्मिते |\n\nसर्वोपरि महेशानि बिन्दु ब्रह्मस्वरूपिणम् || १५ ||\n\nन्यासश्च त्रिगुणोपेतं विन्यसेत् तस्य सन्धिषु |\n\nपञ्चाशन्मातृकास्थाने त्रिगुणं न्यासमाचरेत् || १६ ||\n\nततो भावय देवेशि न्यासं त्रैलोक्यमोहनम् |\n\nन्यासस्य परमेशानि रहस्यं परमाद्भुतम् || १७ ||\n\nप्रपञ्चानां महेशानि दलेषु त्रिगुणं न्यसेत् |\n\nगतञ्च परमेशानि त्रिधा वर्तनतो भवेत् || १८ ||\n\nअष्टधा त्रिगुणं देवि सहस्रारे ततो न्यसेत् |\n\nअष्टोत्तरशतं देवि भिन्नायां त्रिगुणं न्यसेत् || १९ ||\n\nन्यासाधिकारी देवेशि ततो भवति साधकः |\n\nत्रिगुणन्यासमात्रेण अधिकारीति गीयते || २० ||\n\nअन्यथा विफलं न्यस्यं जपञ्च विफलं भवेत् |\n\nन्यासञ्च विविधं देवि नानातन्त्रेषु गीयते || २१ ||\n\nमातृकापरमाध्यानं सदा ब्रह्मादिभिः प्रिये |\n\nन्यासानां परमेशानि मातृका विश्वमोहिनी || २२ ||\n\nस्रष्टा च परमेशानि गीयते आगमैः प्रिये |\n\nतस्मात्तु यत्नतो देवि मातृकान्यासमाचरेत् || २३ ||\n\nरहस्यं परमं दिव्यं त्रिगुणन्यासकर्मणि |\n\nअतः परं मातृकायाः षोढा मोक्षप्रदायिनी || २४ ||\n\nअकृत्वा मातृकां षोढां न्यासमन्यं करोति यः |\n\nषोढा च विफलं तस्य मातृका विफलं भवेत् || २५ ||\n\nकृत्वा तु परमेशानि यानि न्यासानि आचरेत् |\n\nसफलानि सदा तस्य अन्यथा रोदनं वने || २६ ||\n\nतस्मात्तु यत्नतः षोढां शृणु देवि वरानने |\n\nषोढा तु परमेशानि साक्षाद् ब्रह्मस्वरूपिणी || २७ ||\n\nनिरक्षरा साक्षरा वा कोटिचन्द्रसमप्रभाम् |\n\nब्रह्मविष्णुनुतां रम्यां मम सम्पुटसंस्थिताम् || २८ ||\n\nमम प्राणसमां विद्यां साक्षाज्ज्योतिर्मयीं शिवाम् |\n\nमातृषोढां वरारोहे सावधानावधारय || २९ ||\n\nमन्त्रौङ्कारक्रमेणैव प्रसङ्गात् कथयामि ते |\n\nत्रिगुणे पुटितां कृत्वा पञ्चाशन्मातृकां प्रिये || ३० ||\n\nपरयत्नेन देवेशि पञ्चाशत् स्थानसन्धिषु |\n\nप्रथममनुलोमे तु विलोमं तदनन्तरम् || ३१ ||\n\nततः परं वरारोहे त्रिगुणं न्यासमाचरेत् |\n\nअष्टोत्तरशतं कृत्वा सर्वसिद्धीश्वरो भवेत् || ३२ ||\n\nन्यासमात्रेण देवेशि जीवन्मुक्तो भवेन्नरः |\n\nप्रपञ्चानां दले देवि प्रथमं न्यासमाचरेत् || ३३ ||\n\nततः परं महेशानि बाह्यन्यासं समाचरेत् |\n\nशूद्रस्तु परमेशानि चतुर्दशस्वरं न्यसेत् || ३४ ||\n\nकवचं हि विना देवि प्रथमं न्यासमाचरेत् |\n\nचतुर्दशस्वरं पुण्यं दीर्घप्रणवमुच्यते ||\n\nतस्मात् सर्वत्र शूद्रस्तु दीर्घप्रणवमुच्यते || ३५ ||\n\n|| इति श्रीभूतशुद्धितन्त्रे हरपार्वतीसंवादे पञ्चदशः पटलः || १५ ||\n\nअथ षोडशः पटलः\n\nश्री-ईश्वर उवाच\n\nप्राणायामं महेशानि प्रसङ्गात् कथयामि ते |\n\nजीवशुद्धिं मनःशुद्धिं प्राणायाममिदं स्मृतम् || १ ||\n\nद्विविधं परमेशानि प्राणायामं समाचरेत् |\n\nप्राणायामं विना देवि न पूजां न जपञ्चरेत् || २ ||\n\nसगर्भञ्च विगर्भञ्च प्राणायामं वरानने |\n\nजपध्यानादिभिर्युक्तं सगर्भं कमलानने || ३ ||\n\nविगर्भञ्च तथा देवि वर्णहीनं भवेद् ध्रुवम् |\n\nपूरयेत् षोडशैर्वायुमिडया परमेश्वरि || ४ ||\n\nचतुषष्ट्या धारयेत्तु चित्रामध्यगतां प्रिये |\n\nरेचयेत् कुम्भकार्धेन नाड्या मध्यमया सदा || ५ ||\n\nएवं द्वादशाद् देवि प्राणायामं समाचरेत् |\n\nप्राणायामं महेशानि महायोगमयं सदा || ६ ||\n\nयोगं विना महेशानि मन्त्रसिद्धिर्न जायते |\n\nद्वयोर्द्वयोर्नामयोगो ब्रह्मसंसिद्धिकारणम् || ७ ||\n\nएवं हि मनसा देवि सदा योगं समभ्यसेत् |\n\nयस्य यस्य च देवस्य यथा भूषणवाहनम् || ८ ||\n\nतदेव पूजने तस्य चिन्तयेत् पूरकादिभिः |\n\nपूरकं धारकं देवि रेचकं नगनन्दिनि || ९ ||\n\nसर्वशक्तिमयं देवि सर्वतन्त्रेषु निश्चितम् |\n\nवेदान्ते ब्रह्म निर्णितम् || १० ||\n\nवैशेषिके तु देवेशि परमाणुर्निगीयते |\n\nन्यासे च परमेशानि ईश्वरं न्याससम्मतम् || ११ ||\n\n ------------------- --पुरुषं कूटरूपिणम् |\n\nमीमांसया तथा देवि ब्रह्मकर्म प्रगीयते || १२ ||\n\nवेदादौ तुर्यचैतन्यं गीयते सततं प्रिये |\n\nतत्पुरोऽप्यस्ति देवेशि गुप्तब्रह्म सनातनम् || १३ ||\n\nनिरिन्द्रियं निश्चलं हि साक्षात् सुप्तमिव स्थितम् |\n\nएतत् सर्वं महेशानि शवरूपं निरिन्द्रियम् || १४ ||\n\nसर्वेषां परमेशानि शक्तिः प्रकृतिरूपिणी |\n\nतस्मात् सर्वेषु देवेषु शक्तेः प्राधान्यमुच्यते || १५ ||\n\nशक्तिः कुण्डलिनी समस्तजननी शतधा वर्तनमयी |\n\nसदा ताञ्च नमाम्यात्मभूतये कमलेक्षणे || १६ ||\n\nततः शक्तिं विना देवि ब्रह्माद्याः शवरूपवत् |\n\nशवत्वं सर्वदेवेषु विना शक्तिं शुचिस्मिते || १७ ||\n\nशवरूप इवायाति परं ब्रह्म सदा प्रिये |\n\nशक्तियुक्तं यदा ब्रह्म तदा देवत्वमाप्नुयात् || १८ ||\n\nस्वागमं हि महेशानि प्रकृतिं विद्धि पार्वति |\n\nस्वागमे सर्ववेदानि नानातन्त्राणि विद्यते || १९ ||\n\nस्वागमं हि विना देवि न किञ्चिद् विद्यते प्रिये |\n\nतस्मात्तु परमेशानि सर्वं प्रकृतिमयं स्मृतम् || २० ||\n\nब्रह्माण्डं कोटिनिर्माणं सर्वशक्तियुतं सदा |\n\nआधारञ्च तथा देयं पाण्डित्यं यस्तु पार्वति || २१ ||\n\nमूकत्वं कवितां देवि यद्यदन्यं शुचिस्मिते |\n\nतत्सर्वं परमेशानि शक्तिं विद्यात् शुचिस्मिते || २२ ||\n\nशक्तिहिं परमेशानि ब्रह्मद्वन्द्वं सदा प्रिये |\n\nशब्दब्रह्म परंब्रह्म शक्तियुक्तं सदा प्रिये || २३ ||\n\nएवं ब्रह्मा महेशानि शब्दब्रह्म प्रशस्यते |\n\nशब्दस्य कारणं देवि मातृकां ब्रह्मरूपिणीम् || २४ ||\n\nअत एव महेशानि सदा मम हृदि स्थितम् |\n\nतव भक्त्या मया ख्यातं सुगोप्यं हि शुचिस्मिते |\n\nन कस्मैचित् प्रवक्तव्यं यदीच्छेत् शुभमात्मनः || २५ ||\n\nइति श्रीभूतशुद्धितन्त्रे हरपार्वतीसंवादे षोडशः पटलः || १६ ||\n\nअथ सप्तदशः पटलः\n\nश्री-ईश्वर उवाच\n\nएतत् तन्त्रं महेशानि स्वर्गमर्त्यरसातले |\n\nप्रशस्तं स्यात् सदा देवि नान्यथा मम भाषितम् || १ ||\n\nयस्मिन् राज्ये महेशानि एतत् तन्त्रं हि वर्तते |\n\nनोत्पातस्तत्र देवेशि न च भीतिः कदाचन || २ ||\n\nनाशयुर्व्याधयो देवि तस्मिन् राज्ये न कुत्रचित् |\n\nन च मारीभयं तत्र न च रोगस्तदा प्रिये || ३ ||\n\nसर्वधर्मेषु यद्धर्मः सर्वयज्ञेषु यत् फलम् |\n\nतत्फलं लभते देवि पुस्तकस्य च पूजनात् || ४ ||\n\nयद्गृहे विद्यते देवि पुस्तकं मम दुर्लभम् |\n\nकामरूपसमं देवि तद्गृहं भुवि दुर्लभम् || ५ ||\n\nपुस्तकञ्च महेशानि यद्गृहे विद्यते सदा |\n\nकाश्यादीनि च तीर्थानि सर्वाणि तस्य मन्दिरे || ६ ||\n\nयद्गृहे पुस्तकं देवि विद्यते कमलानने |\n\nसर्वदेवमयः सर्वदेवमयः सदा || ७ ||\n\nएतत् तन्त्रं महेशानि सततं यस्य मन्दिरे |\n\nसर्वागममयं सोऽपि स नान्यथा तु कदाचन || ८ ||\n\nसततं मन्दिरे यस्य एतत् तन्त्रं वरानने |\n\nसर्वशास्त्रसमः सोऽपि नान्यथा वचनं मम || ९ ||\n\nसंक्षेपेण भूतशुद्धिविवरणम्\n\n रमिति जलधारया वह्निप्राकारं विचिन्त्य स्वाङ्के उत्तानौ करौ कृत्वा सोऽहमिति जीवात्मानं हृदयस्थं दीपकलिकाकारं मूलाधारस्थ कुलकुण्डलिन्या सह सुषुम्नावर्त्मना मूलाधारस्वाधिष्ठानमणिपूरकानाहत विशुद्धाज्ञाख्यषट् चक्राणि भित्वा शिरोऽवस्थिताधोमुख सहस्रदलकमलकर्णिकान्तर्गतपरमात्मनि संयोज्य तत्रैव पृथिव्यप्तेजोवायवाकाशगन्धरसरूपस्पर्शशब्द नासिका - जिह्वा - चक्षुस्त्वक्श्रोत्रवाक्पाणिपादपायुपस्थप्रकृतिमनोबुद्ध्याहङ्कार-रूपचतुर्विंशतितत्त्वानि लीनानि विभाव्य यमिति वायुबीजं धूम्रवर्णं वामनासापुटे विचिन्त्य तस्य षोडशवारजपेन | वायुना देहमापूर्य नासापुटौ धृत्वा तस्य चतुःषष्ठिवारजपेन कुम्भकं कृत्वा वामकुक्षिस्थकृष्णवर्णं पापपुरुषेण सह देहं संशोष्य तस्य द्वात्रिंशद्वारजपेन दक्षिणनासया वायुं रेचयेत्, दक्षिणनासापुटे रमिति वह्निबीजं रक्तवर्णं ध्यात्वा तस्य षोडशवारजपेन वायुना देहमापूर्य नासापुटौ धृवा तस्य चतुःषष्टिवारजपेन कुम्भकं कृत्वा पापपुरुषेण सह देहं मूलाधारोत्थितवह्निना दग्ध्वा तस्य द्वात्रिंशद्वारजपेन वामनासया भस्मना सह ठमिति चन्द्रबीजं शुक्लवर्णं वामनासायां ध्यात्वा तस्य षोडशवारजपेन ललाटे चन्द्रं नीत्वा नासापुटौ धृत्वा रमिति वरुणबीजस्य चतुःषष्टिवारजपेन तस्माल्ललाटस्थचन्द्राद् गलितसुधया मातृकावर्णात्मिकया समस्तदेहं विरच्य लमिति पृथ्वीबीजस्य द्वात्रिंशद्वारजपेन देहं सुदृर्ढ विचिन्त्य दक्षिणेन वायुं रेचयेत् |\n\nइति श्रीभूतशुद्धितन्त्रं समाप्तम् |"
    }
]