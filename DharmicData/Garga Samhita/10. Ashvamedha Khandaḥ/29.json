[
    {
        "text": "अध्यायः २९\n\n\nश्रीगर्ग उवाच - \n\nअथ युद्धाय राजेंद्र चत्वारः किल मंत्रिणः ॥ \n\n दैत्यकोटिसमायुक्ता निर्जग्मुर्दंशिताः पुरात् ॥१॥\n\n सर्वे हि धन्विनः शूरा विद्याधरसमाः किल ॥ \n\n खड्गै: शूलैर्गदाभिश्च परिघैर्मुद्‌गरैर्नृप ॥२॥\n\n एकघ्नीभिर्दशध्नीभिः शतघ्नीभिर्भुशुण्डिभिः ॥ \n\n कुंतैश्च भिंदिपालैश्च चक्रसायकशक्तिभिः ॥३॥\n\n संयुताः सर्वशस्त्रैश्च लौहकंचुकमंडिताः ॥ \n\n रथैर्गजैस्तुरंगैश्च गवयैर्महिषैर्मृगैः ॥४॥\n\n उष्ट्रैः खरैः सूकरैश्च वृकैः सिंहैश्च क्रोष्टुभिः ॥ \n\n महागृध्रैः शंखचिल्लैर्मकरैश्च तिमिंगिलैः ॥५॥\n\n एतैश्च वाहनै राजन्संयुक्ता रणकर्कशाः ॥ \n\n शंखदुंदुभिनादेन वीराणां गर्जनेन च ॥६॥\n\n शतघ्नीनां च शब्देन चचाल वसुधा भृशम् ॥ \n\n इत्थं भयंकरीं सेनामसुराणां विलोक्य च ॥७॥\n\n भयं प्रापुः सुराः सर्वे महेन्द्रधनदादयः ॥ \n\n यादवास्तेऽपि बलिनो निर्जिता यैश्च भूः पुरा ॥८॥\n\n विषण्णमनसोऽभूवन्दैत्यसेनां निरीक्ष्य च ॥ \n\n प्रद्युम्नेन राजसूये चंद्रावत्यां पुरा नृप ॥९॥\n\n यादवेभ्यः प्रकथितं यन्नीतिर्धैर्यवर्द्धनम् ॥ \n\n तत्सर्वं कथयामास यदुभ्यः कार्ष्णिजः पुनः ॥१०॥\n\n गर्ग उवाच - \n\nइति श्रुत्वा च यदवः शस्त्राणि जगृहुस्त्वरम् ॥ \n\n मृत्युं वरं मन्यमाना विजयाच्च पलायनात् ॥११॥\n\n ततः समभवद्युद्धं दैत्यानां यदुभिः सह ॥ \n\n पांचजन्ये च लंकायां रक्षसां कपिभिर्यथा ॥१२॥\n\n रथिनो रथिभिस्तत्र पत्तिभिः पत्तयो मृधे ॥ \n\n हया हयैरिभाश्चेभैर्युयुधुस्ते परस्परम् ॥१३॥\n\n केचिद्वै दंतिनो मत्ताः शुण्डादण्डैरितस्ततः ॥ \n\n जघ्नू रथांस्तुरंगांश्च वीरान्‌राजन्महामृधे ॥१४॥\n\n शुण्डादण्डैः संगृहीत्वा रथान्साश्वान्ससारथीन् ॥ \n\n निपात्य भूमावुत्थाप्य गगने चिक्षिपुर्बलात् ॥१५॥\n\n कांश्चिन्ममर्दुः पादाभ्यां संविदार्य करैर्दृढैः ॥ \n\n साक्षताश्च गजा राजन्प्रधावंतो रणांगणात् ॥१६॥\n\n तुरगास्तत्र धावंतः सवीरास्ते नृपेश्वर ॥ \n\n उल्लंघयंतश्च रथान्प्रोत्पतंतो गजान्प्रति ॥१७॥\n\n अंबष्ठं गजिनं युद्धे मर्द्दयंतश्च सिंहवत् ॥ \n\n उत्पतंतश्च तुरगा गजवृंदं महाबलाः ॥१८॥\n\n असिप्रहारं कुर्वंतो विदार्य च रिपून्बहून् ॥ \n\n वाजिपृष्ठे न दृश्यंते ते दृश्यंते नटा इव ॥१९॥\n\n केचिद्वीरास्तु खड्गैश्च द्विधाकुर्वंस्तुरंगमान् ॥ \n\n केचिद्दंतान्संगृहीत्वा कुम्भेषु करिणां गताः ॥२०॥\n\n तुरगस्थाः केऽपि बलं संविदार्य विनिर्गताः ॥ \n\n खड्गवेगैः कंजवनं लीलाभिर्वायवो यथा ॥२१॥\n\n बभूव तुमुलं युद्धमद्‌भुतं रोमहर्षणम् ॥ \n\n बाणैर्गदाभिः परिघैः खड्गैः शूलैश्च शक्तिभिः ॥२२॥\n\n युद्धे गजाश्च गर्जंति हर्षंति तुरगा भृशम् ॥ \n\n हाहा वीराः प्रकुर्वंति नदंति रथनेमयः ॥२३॥\n\n सैन्यपादरजोवृन्दैरंधीभूतं नभोऽभवत् ॥ \n\n तत्र स्वीयो न पारक्यो दृश्यते च मृधांगणे ॥२४॥\n\n परस्परं च बाणौघैः केचिद्वीरा द्विधा कृताः ॥ \n\n तिर्यग्भूता रथा युद्धे निपेतुः पादपा इव ॥ \n\n वीरोपरि गता वीरा हयोपरि हयाश्च वै ॥२५॥\n\n उत्पेतुस्तत्र शूराणां कबंधाश्च भयंकराः ॥ \n\n पातयंतो खड्गहस्ता हयान् वीरान्महारणे ॥२६॥\n\n हस्तिनां भिन्नकुंभानां मौक्तिका निपतन्ति खात् ॥ \n\n शस्त्रांधकारे प्रधने रात्रौ तारागणा इव ॥२७॥\n\n ततश्च सेनयोर्मध्ये रुधिराणां नदी ह्यभूत् ॥ \n\n वेतालाः शिवमालार्थं जगृहुस्ते शिरांसि च ॥२८॥\n\n मृगेंद्रस्था महाकाली डाकिनीभिः समागता ॥ \n\n कपालेनापि रुधिरं पिबंती दृश्यते मृधे ॥२९॥\n\n डाकिन्यो रुधिरं तप्तं पाययंत्यः सुतान्मृधे ॥ \n\n मारोदीरिति वादिन्यो नेत्राण्यपि तदा मृजन् ॥३०॥\n\n विद्याधर्यस्त्वंबरस्था गंधर्व्योऽप्सरसस्तथा ॥ \n\n क्षत्रधर्मस्थिताञ्छूरान्वव्रिरे देवरूपिणः ॥३१॥\n\n परस्परं कलिरभूत्तासां पत्यर्थमंबरे ॥ \n\n ममानुरूपो नायं व इति विह्वलचेतसाम् ॥३२॥\n\n केऽपि शूरा धर्मपरा रणाद्‍राजन्न चालिताः ॥ \n\n जग्मुस्ते वैष्णवं लोकं भित्वा तपनमंडलम् ॥३३॥\n\n केचिद्वीरा महायुद्धं दृष्ट्वा युद्धात्पलायिताः ॥ \n\n तप्तबालुकमार्गेण जग्मुस्ते निरयं नृप ॥३४॥\n\n एवं दैत्यान्महावीराञ्जघ्नुः सर्वे यदुत्तमाः ॥ \n\n तथा यदून्महायुद्धे नानाशस्त्रैश्च दानवाः ॥ ३५॥\n\n रणे मृत्युं गताः सर्वे राजन्दैत्याश्च कोटिशः ॥ \n\n तथा मृत्युं गता युद्धे यादवाश्च सहस्रशः ॥३६॥\n\n बाणांधकारे संजातेऽनिरुद्धो धन्विनां वरः ॥ \n\n ऊर्ध्वकेशेन युयुधे यथा वृत्रेण वासवः ॥३७॥\n\n नंदेन च गदो राजन्सिंहेन वृक एव च ॥ \n\n कुशांबेन च सांबो वै युयुधे रणमण्डले ॥३८॥\n\n एवं परस्परं युद्धं बभूव तुमुलं महत् ॥ \n\n ऊर्ध्वकेशस्तदा राजन्धनुष्टंकारयन्मुहुः ॥३९॥\n\n कार्ष्णिजं ताडयामास नाराचैर्दशभिर्मृधे ॥ \n\n तान्प्रचिच्छेद भगवान्धन्वी रुक्मावतीसुतः ॥४०॥\n\n ऊर्ध्वकेशः पुनस्तस्य कवचे सायकान्दश ॥ \n\n निचखान स्वर्णपुंखान्भित्वा वर्म तनौ गतान् ॥४१॥\n\n चतुर्भिश्च शरैस्तस्य जघान चतुरो हयान् ॥ \n\n चिच्छेद बाणैर्विंशद्‌भिः कोदंडं सगुणं परम् ॥४२॥\n\n अनिरुद्धस्य राजेंद्र बल्वलस्यानुगो बली ॥ \n\n अनिरुद्धस्तु तं त्यक्त्वा रथं चान्यं समारुहत् ॥४३॥\n\n शक्रदत्तं नृपश्रेष्ठ प्रतिशार्ङ्गधरो महान् ॥ \n\n कृष्णदत्ते च कोदंडे शरमेकं निधाय च ॥४४॥\n\n तद्‌रथे निचखानाथ रुषाढ्यो हस्तलाघवात् ॥ \n\n सायकस्तद्‌रथं नीत्वा भ्रामयित्वा घटीद्वयम् ॥४५॥\n\n गगनात्पातयामास काचपात्रं यथार्भकः ॥ \n\n अंगारवद्‌रथस्तस्य विशीर्णोऽभूद्धयाश्च वै ॥४६॥\n\n ससूताश्च नृपश्रेष्ठ पंचतां प्रापुरग्रतः ॥ \n\n ऊर्ध्वकेशस्तु पतनान्मूर्च्छितोऽभूद्रणांगणे ॥४७॥\n\n\n\n\n\nइति श्रीगर्गसंहितायां हयमेधखण्डे \n\nयादवासुरसंग्रामवर्णनं नामैकोनत्रिंशोऽध्यायः ॥२९॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]