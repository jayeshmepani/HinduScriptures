[
    {
        "text": "अध्यायः ५४\n\n\n\nअश्वमेधखण्डः - चतुष्पंचाशत्तमोऽध्यायः \n\n\n\nद्वारकायां यज्ञाश्वस्य उपस्थितिः - \n\n\n\n\n\nगर्ग उवाच - \n\nअथोग्रसेनवचनाद्वसुदेवादयो नृप ॥ \n\n नेतुं विनिर्ययुः सर्वे ह्यनिरुद्धं समागतम् ॥१॥ \n\n गजै रथैस्तुरंगैश्च शिबिकाभिर्यदूत्तमाः ॥ \n\n श्रीकृष्णबलदेवाद्याः प्रद्युम्नाद्या नृपेश्वर ॥२॥ \n\n उद्धवाद्या गजस्थाश्च हयं द्रष्टुं विनिर्गताः ॥ \n\n देवकीप्रमुखा नार्यो मातरः कृष्णरामयोः ॥३॥ \n\n शिबिकाभिर्विचित्राभिर्निर्ययुर्नृपसत्तम ॥ \n\n रुक्मिणीसत्यभामाद्या नार्यः कृष्णस्य एव हि ॥४॥ \n\n शिबिकाभिर्ययुः सर्वाः सहस्राणि च षोडश ॥\n\n लाजानां मौक्तिकानां च कुसुमानां नृपेश्वर ॥ \n\n वर्षां कर्तुं ययुः शीघ्रं गजस्थाश्च कुमारिकाः ॥५॥ \n\n कलशैर्जलहारिण्यो निर्ययुर्जलपूरितैः ॥ \n\n सौभाग्यवत्यो ब्राह्मण्यो गंधपुष्पाक्षतांकुरैः ॥६॥ \n\n वारांगनाश्च रूपिण्यो नृत्यं कर्तुं विनिर्ययुः ॥ \n\n शोभिताः सर्वशृङ्गारैर्गायंत्यश्च गुणान्हरेः ॥७॥ \n\n शंखदुंदुभिनादेन ब्रह्मघोषेण यादवाः ॥ \n\n वारणेंद्रं पुरस्कृत्य गर्गाद्यैर्मुनिभिर्युताः ॥८॥ \n\n विलोकयंतः स्वपुरीं पताकाभिश्च मंडिताम् ॥ \n\n सिक्तमार्गां गंधजलै रंभातोरणशोभिताम् ॥९॥ \n\n प्रदीप्तां मणिदीपैश्च वितानैर्विविधैरपि ॥ \n\n दिव्यनारीनरैर्युक्तां सुवर्णसवनैर्वृताम् ॥१०॥ \n\n पक्षिणां कलशब्देन धूम्रेणागुरुगंधिना ॥ \n\n शोभितां कृष्णनगरीं शक्रस्येवामरावतीम् ॥११॥ \n\n इत्थं विलोकयंतस्ते प्राप्ताः शीघ्रं च यादवाः ॥ \n\n यत्रानिरुद्धः सहयो वर्त्तते सेनयाऽऽवृतः ॥१२॥ \n\n तान्दृष्ट्वा चानिरुद्धस्तु स्वरथादवतीर्य च ॥ \n\n पुरस्कृत्य हयं चाग्रे नृपैः सार्द्धं समाययौ ॥१३॥ \n\n पूर्वं नत्वा कुलाचार्यं वसुदेवं बलं तथा ॥ \n\n श्रीकृष्णं पितरं चैव तेभ्यश्चाश्वं ददौ पुनः ॥१४॥ \n\n शुभाशिषो ददुस्ते तु प्रीताः प्रेमपरिप्लुताः ॥ \n\n त्वया साधु कृतं वत्स सर्वाञ्जित्वा रिपून्नृपान् ॥१५॥ \n\n आनयामास तुरगं मध्ये संवत्सरस्य च ॥ \n\n इति तद्वचनं श्रुत्वानिरुद्धः प्राह मां पुनः ॥१६॥ \n\n कृपया तव विप्रेंद्र मार्गे मार्गे मृधे मृधे ॥ \n\n बहुभिः शत्रुभिश्चाश्वो गृहीतोऽपि विमोचितः ॥१७॥ \n\n गुरोरनुग्रहेणैव सुखी भवति मानवः ॥ \n\n तस्माद्‌गुरुं च विधिना यथाशक्त्या प्रपूजयेत् ॥१८॥ \n\n भूपास्ततः समागत्य समीपे रामकृष्णयोः ॥ \n\n नेमुः पृथक्पृथक्सर्वे प्रीताः प्रेमपरिप्लुताः ॥१९॥ \n\n सर्वान्दृष्ट्वा नतान्भूपाञ्छ्रीकृष्णो बलसंयुतः ॥ \n\n चंद्रहासं च गांगेयं बिन्दुं चैवानुशाल्वकम् ॥२०॥ \n\n हेमांगदं चेद्रनीलं परिरेभे हरिर्मुदा ॥ \n\n कृष्णभक्तात्परः कोऽपि तस्माद्‌भूमौ न विद्यते ॥२१॥ \n\n ततोऽनिरुद्धं जयिनं समागतं \n\n     गजे समारोप्य कुशस्थलीं ययौ ॥ \n\n शौरिः प्रसन्नः किल सर्वयादवैः \n\n     पुत्रैश्च पौत्रैर्मुदितैर्नृपेश्वर ॥२२॥ \n\n पुष्पाणां मकरंदानां वर्षां चक्रुः सुरस्त्रियः ॥ \n\n लाजानां मौक्तिकानां च कुञ्जरस्थाः कुमारिकाः ॥२३॥ \n\n नृत्यवादित्रगीतेन ब्रह्मघोषेण शोभिताः ॥ \n\n पश्यंतः सिक्तमार्गां तां पुरीम्पिण्डारकं ययुः ॥२४॥ \n\n नृपाः सर्वे यदूनां च वैभवं देवदुर्लभम् ॥ \n\n विलोक्य वैभवं स्वं स्वं गर्हयंति च विस्मिताः ॥२५॥ \n\n यज्ञस्थलं ते ददृशुर्धूम्रेण धृतगंधिना ॥ \n\n व्याप्तं ब्राह्मणघोषेण ह्यसिपत्रव्रतेन च ॥२६॥ \n\n निरिक्ष्य तत्र भूपालमुग्रसेनं यदूत्तमम् ॥ \n\n पुरंदरसमं दांतं पुष्टं गौरं स्फुरत्प्रभम् ॥२७॥ \n\n कुशासनस्थं सुभगं नियमे न्यस्तभूषणम् ॥ \n\n संयुक्तं मृगशृङ्गेण मृगचर्मणि भार्यया ॥२८॥ \n\n कुर्वन्तं पूजनं चाग्नेर्घृतगंधाक्षतादिभिः ॥ \n\n मण्डपे मुनिभिर्युक्तं धूम्रेणारुणलोचनम् ॥२९॥ \n\n तं सर्वे चानिरुद्धाद्याः कृत्वाग्रे यज्ञघोटकम् ॥ \n\n वाहनेभ्यः समुत्तीर्य नेमुः प्रीताः पृथक्पृथक् ॥३०॥ \n\n ततः श्रीयदुराजस्तु सर्वान्दृष्ट्वा नृपान्यदून् ॥ \n\n सर्वेषामादधे मानं यथायोग्यं यथाबलम् ॥३१॥ \n\n अनिरुद्धस्ततो नत्वा शीघ्रं भूत्वा कृतांजलिः ॥ \n\n सर्वेषां शृण्वतां प्राह जंबूद्वीपपतिं नृपम् ॥३२॥ \n\n अनिरुद्ध उवाच - \n\nएनं पश्य महाराज इन्द्रनीलं नृपोत्तमम् ॥ \n\n पादयोः पतितं प्रेम्णा समुत्थापय देववत् ॥३३॥ \n\n हेमांगदं चानुशाल्वं बिन्दुं श्रीचन्द्रहासकम् ॥ \n\n एनं देवव्रतं पश्य चागतं तव सन्निधौ ॥३४॥ \n\n मम रक्षाकरं पश्य सांबं जांबवतीसुतम् ॥ \n\n रुद्रेण निहतं मां च पश्य कृष्णेन जीवितम् ॥३५॥ \n\n तथा रुद्रहतं पश्य जीवितं च सुनन्दनम् ॥ \n\n अन्यान्पश्य यदून्सर्वान्कृष्णस्य कृपयाऽऽगतान् ॥३६॥ \n\n गृहाण यज्ञतुरगं निर्विघ्नेन समागतम् ॥ \n\n दत्तं युद्धाय निस्त्रिंशं तं गृहाण नमोऽस्तु ते ॥३७॥ \n\n इति तद्वाक्यमाकर्ण्य यदुराजः प्रहर्षितः ॥ \n\n संश्लाघ्य तं नृपांश्चैव यथायोग्याशिषं ददौ ॥३८॥ \n\n पूजयित्वा नृपान्सर्वांस्ततो भीष्ममुवाच ह ॥ \n\n एहि भीष्म मया सार्द्धं कुरु त्वं परिरंभणम् ॥३९॥ \n\n इत्युक्त्वा तं समुत्थाय परिरेभे यदूत्तमः ॥ \n\n ततस्ते दानमानाभ्यां पूजिता यदवो नृपाः ॥४०॥ \n\n निवासं चक्रिरे प्रीता द्वारकायां गृहे गृहे ॥ \n\n ततो दृष्ट्वानिरुद्धं वै प्राप्तं सांबादिभिर्नृप ॥४१॥ \n\n देवकी रोहणी चैव रुक्मिण्याद्याः स्त्रियो वराः ॥ \n\n अन्याश्च रुक्मवत्याद्याः परिष्वज्य मुदं ययुः ॥४२॥ \n\n सुरूपा रोचना ह्यूषा राजन्नेता मुदं गताः ॥ \n\n सांबश्लाघां ततः श्रुत्वा सुयोधनसुता भृशम् ॥४३॥ \n\n मुदं ययौ स्वनेत्राभ्यां मुंचंती हर्षजं जलम् ॥ \n\n बभूव मंगलं राजन्द्वारकायां गृहे गृहे ॥ \n\n ससैन्ये नृपशार्दूल ह्यनिरुद्धे समागते ॥४४॥ \n\n\n\n\n\nइति श्रीगर्गसंहितायां हयमेधखण्डे \n\nतुरगागमनं नाम चतुष्पंचाशत्तमोऽध्यायः ॥५४॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]