[
    {
        "text": "अध्यायः ४४\n\n\nवज्रनाभिरुवाच - \n\nअद्‌भुतं कृष्णचरितं मया त्वन्मुखतः श्रुतम् ॥ \n\n किं चक्रुर्गोपिकास्तासां स कथं दर्शनं ददौ ॥१॥ \n\n तत्सर्वं मुनिशार्दूल मह्यं श्रद्धालवे वद ॥ \n\n धन्यास्ते ये हि शृण्वंति कर्णे कृष्णकथां सदा ॥२॥ \n\n मुखेन कृष्णचन्द्रस्य नामानि प्रजपंति हि ॥ \n\n हस्तैः श्रीकृष्णसेवां वै ये प्रकुर्वंति नित्यशः ॥३॥ \n\n नित्यं कुर्वंति कृष्णस्य ध्यानं दर्शनमेव च ॥ \n\n पादोदकं प्रसादं च ये प्रभुञ्जंति नित्यशः ॥४॥ \n\n इतीदृशेन भावेन श्रमेण जगदीश्वरम् ॥ \n\n ये भजंति मुनिश्रेष्ठ ते प्रयांति हरेः पदम् ॥५॥ \n\n संसारे ये प्रभुञ्जंति भोगान्नानाविधान्मुने ॥ \n\n श्रवणादीन्न कुर्वंति देहसौख्येन दुर्मदाः ॥६॥ \n\n ते चांते यमदूतैश्च गृहीताश्च भयानकैः ॥ \n\n पतिताः कालसूत्रे वै यावद्‌रविनिशाकरौ ॥७॥ \n\n सूत उवाच - \n\nइत्युक्तवंतं राजानं प्रत्युवाच मुनिश्वरः ॥ \n\n गद्‌गदस्वरया वाण्या प्रशंस्य चरितं हरेः ॥८॥ \n\n गर्ग उवाच - \n\nकृष्णे चांतर्हिते राजंस्त्वरं सर्वाश्च गोपिकाः ॥ \n\n आचक्षाणाश्च तं तप्ताः हरिण्यो हरिणं यथा ॥९॥ \n\n अन्तर्हितं हरिं ज्ञात्वा गोप्यः सर्वाश्च पूर्ववत् ॥ \n\n यूथीभूता विचिक्युर्वै सर्वतस्तं वने वने ॥१०॥ \n\n पप्रच्छुर्भूरुहान्सर्वान्मिलित्वा तु परस्परम् ॥ \n\n हत्वा ह्यस्मान्कटाक्षेण क्व गतो नंदनदनः ॥११॥ \n\n तदस्माकं च वदत यूयं सर्वे वनेश्वराः ॥ \n\n मार्तंडकन्ये त्वजिरे गोपालो गाश्च चारयन् ॥१२॥ \n\n नित्यं चकार लीलां तु स गतः कुत्र नो वद ॥ \n\n शतशृङ्गगिरींद्रस्त्वं श्रीनाथेन धृतः पुरा ॥१३॥ \n\n वामहस्ते रक्षणार्थं वासवाद्‌व्रजवासिनाम् ॥ \n\n न जहाति हरिस्त्वां तु स्वपुत्रं हृदयोद्‌भवम् ॥१४॥ \n\n स गतो वद कुत्रास्ते विहाय विपिने च नः ॥ \n\n हे मयूराश्च हरिणा हे गावो हे मृगाः खगाः ॥१५॥ \n\n किरीटी ह्यलकी कृष्णो युष्माभिः किं विलोकितः ॥ \n\n वदन्त सोऽपि कुत्रास्ते वने कस्मिन्मनोहरः ॥१६॥ \n\n एतैस्तु वाक्यैः संतुष्टाः कठिनास्तीर्थवासिनः ॥ \n\n उत्तरं नैव दास्यंति सर्वे ते मोहिताः किल ॥१७॥ \n\n गर्ग उवाच - \n\nएवं सर्वा हि पृच्छन्त्यः कृष्णचन्द्रं वने वने ॥ \n\n वदंत्यः कृष्ण कृष्णेति बभूवुस्तन्मयास्ततः ॥१८॥ \n\n चक्रुः कृष्णचरित्राणि तत्र कृष्णमयाः स्त्रियः ॥ \n\n यमुनावालुकायां च पदानि ददृशुर्हरेः ॥१९॥ \n\n वज्रध्वजांकुशाद्यैश्च चिह्नितानि महात्मनः ॥ \n\n तत्पदान्यनुसारेण पश्यन्त्यः प्रययुः स्वरम् ॥२०॥ \n\n कृष्णांघ्रिरेणवो नीत्वा मूर्ध्नि धृत्वा व्रजस्त्रियः ॥ \n\n पदान्यन्यानि ददृशुश्चान्यचिह्नयुतानि हि ॥२१॥ \n\n निरीक्ष्याहुः प्रियासार्द्धं गतः प्रियतमो ह्यसौ ॥ \n\n एवं वदंत्यः पश्यन्त्यो गोप्यस्तालवनं गताः ॥२२॥ \n\n व्रजन्नग्रे व्रजेंद्रस्तु व्रजेश्वर्या व्रजे नृप ॥ \n\n कोलाहलं च गोपीनां श्रुत्वा प्रत्याह स्वमिनीम् ॥ २३॥ \n\n शीघ्रं गच्छ प्रिये त्वं तु कोटिचन्द्रसमप्रभे ॥ \n\n आगता व्रजनार्यो हि नेतुं त्वां मां च सर्वतः ॥२४॥ \n\n ततः प्रिया हरेः पूर्वं शृङ्गारं कुसुमैर्नृप ॥ \n\n चकार सुंदरं दिव्यं वृन्दारण्ये च पूर्ववत् ॥२५॥ \n\n नंदसूनुः प्रियायाश्च दिव्यं श्रृंगारमेव च ॥ \n\n चकार बहुभिः पुष्पैर्भांडीरे च यथा पुरा ॥२६॥ \n\n केशप्रसाधनाद्यैश्च स्रक्तांबूलानुलेपनैः ॥ \n\n सुंदरी सुंदरेणापि बभूवात्यंतसुन्दरी ॥२७॥ \n\n ततः कृष्णस्तु मुदितः पुष्पवृक्षतले नृप ॥ \n\n शय्यां पुष्पमयीं कृत्वा तया रेमे रमेश्वरः ॥२८॥ \n\n वृन्दावने गोवर्धने कृष्णायाः पुलिने तथा ॥ \n\n नंदीश्वरे बृहत्सानौ तथा रोहितपर्वते ॥२९॥ \n\n अरण्येषु द्वादशसु सर्वत्र व्रजमंडले ॥ \n\n कांतया विचरन्कांतो वंशीवटतले स्थितः ॥३०॥ \n\n तत्र शुश्राव गोपीनां वदन्तीनां रवं परम् ॥ \n\n स्वामिन्या सह राजेंद्र श्रीगोपीजनवल्लभः ॥३१॥ \n\n पुनः प्राह प्रियां प्रेम्णा गच्छ गच्छ प्रिये त्वरम् ॥ \n\n कृष्णवाक्यं ततः श्रुत्वा प्राह भूत्वा च मानिनी ॥३२॥ \n\n राधोवाच - \n\nन समर्था प्रचलितुं क्वचिद्‌गेहान्न निर्गता ॥ \n\n नय मां ते मनो यत्र दुर्बलां दीनवत्सल ॥३३॥ \n\n इति तद्वाक्यमाकर्ण्य रामां रामानुजस्ततः ॥ \n\n स्वेन पीतांबरेणापि वीजयामास स्वेदतः ॥३४॥ \n\n प्रगृह्य पाणिना प्राह सर्प राज्ञि यथासुखम् ॥ \n\n इति सा हरिणा प्रोक्ता मत्वात्मानं वरं परम् ॥३५॥ \n\n हित्वासौ स्त्रीजनान् रात्रौ भजते मां रहःस्थले ॥ \n\n इति मत्वा तु हरये भूत्वा तूष्णीं व्रजेश्वरी ॥३६॥ \n\n वस्त्रेणाननमाच्छाद्य पृष्ठं दत्वा स्थिताभवत् ॥ \n\n पुनराह हरिस्तां तु प्रिये गच्छ मया सह ॥३७॥ \n\n भजामि त्वामहं भद्रे वियोगार्तां तु शापतः ॥ \n\n विहाय गोपीः सर्वाश्च लग्नास्त्वां तु भजाम्यहम् ॥३८॥ \n\n त्वं तु मे स्कंधमारुह्य सुखं व्रज रहःस्थले ॥ \n\n इत्युक्त्वा मानिनीं मानी स्कंधयानमभीप्सतीम् ॥३९॥ \n\n त्यक्त्वा ह्यन्तदर्धे राजन्स्वात्मारामः स्वलीलया ॥ \n\n अन्तर्हिते भगवति सहसा सा वधूर्नृप ॥४०॥ \n\n अन्वतप्यत दुःखार्त्ता गतमाना रुरोद ह ॥ \n\n ततस्तद्‌रोदनं श्रुत्वा वंशीवटतटे त्वरम् ॥४१॥ \n\n आजग्मुर्गोपिकाः सर्वा ददृशुस्तां च दुःखिताम् ॥ \n\n चक्रुः स्त्रियस्तदंगेषु वायुं व्यजनचामरैः ॥४२॥ \n\n स्नापयित्वा तु तां प्रेम्णा काश्मीरसलिलेन च ॥ \n\n सिषिचुर्मकरंदैस्तां चन्दनद्रवशीकरैः ॥४३॥ \n\n पुनर्वाक्यैः समाश्वास्य गोप्यः कर्मसु कोविदाः ॥ \n\n निशम्य तन्मुखाद्यानं गोविंदस्य च मानतः ॥४४॥ \n\n मानिन्यो गोपिकाः सर्वा विस्मयं परमं ययुः ॥ \n\n विहाय मानं ताः सर्वा आगत्य पुलिनं नृप ॥ \n\n स्वरैर्जगुः कृष्णगुणाँस्तदागमनहेतवे ॥४५॥ \n\n\n\n\n\nइति श्रीगर्गसंहितायां हयमेधखण्डे \n\nरासक्रीडायां चतुश्चत्वारिंशोऽध्यायः ॥४४॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]