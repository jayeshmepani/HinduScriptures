[
    {
        "text": "अध्यायः १७\n\n\n श्रीनारद उवाच -\n\nअथातो मागधञ्जेतुं प्रद्युम्नो मीनकेतनः ॥\n\nगिरिव्रजं जगामाशु स्वसैन्यैः परिवारितः ॥१॥\n\nश्रुत्वाऽऽगतं हरेः पुत्रं दिग्जयार्थं विशेषतः ॥\n\nजरासंधो मागधेंद्रो महाकोपं चकार ह ॥२॥\n\nजरासंध उवाच -\n\nतुच्छा ये यादवाः सर्वे युधि विक्लवचेतसः ॥\n\nतेऽद्य वै जगतीं जेतुं निर्गता गतबुद्धयः ॥३॥\n\nमथुरां स्वपुरीं त्यक्त्वा मद्‌भयान्माधवोऽपिहि ॥\n\nसमुद्रं शरणं प्रागात्पिता चास्य दुरात्मनः ॥४॥\n\nप्रवर्षणे रामकृष्णौ मया भस्मीकृतौ बलात् ॥\n\nछलाद्‍दुद्रुवतुस्तौ द्वौ द्वारकायां समाश्रितौ ॥५॥\n\nबद्ध्वा तौ चानयिष्यामि सोग्रसेनौ कुशस्थलीम् ॥\n\nअयादवीं करिष्यामि पृथ्वीं सागरमेखलाम् ॥६॥\n\nश्रीनारद उवाच -\n\nइत्युक्त्वा निर्गतो राजा गिरिव्रजपुराद्‌बहिः ॥\n\nअक्षौहिणीभिर्विंशत्या तिसृभिः संयुतो बली ॥७॥\n\nगोमूत्रचयसिंदूरकस्तूरीपत्रभृन्मुखे ॥\n\nस्रवन्मदैश्चतुर्दंतैरैरावतकुलोद्‌भवैः ॥८॥\n\nशुण्डादण्डस्य फूत्कारैः क्षेपयद्‌भिस्तरून्बहून् ॥\n\nबभौ गजैर्मागधेंद्रो मेघैरिंद्र इव प्रभुः ॥९॥\n\nरथैश्च देवधिष्ण्याभैः सध्वजैरश्वनेतृभिः ॥\n\nचामरैर्दोलितै राजंल्लोलचक्रध्वनिद्युतिः ॥१०॥\n\nतुरङ्गमैर्वायुवेगैश्चित्रवर्णैर्मदोत्कटैः ॥\n\nसौवर्णपट्टहाराद्यैः शिखारश्म्यूर्ध्वचामरैः ॥११॥\n\nसकंचुकैर्वीरजनैः खड्गचर्मधनुर्धरैः ॥\n\nविद्याधरसमैः प्रागान्मागधेंद्रो महाबलः ॥१२॥\n\nधुंकारैर्दुंदुभीनां च दिशो नेदुर्धनुःस्वनैः ॥\n\nचचाल वसुधा सैन्यै रजोभिश्छादितं नभः ॥१३॥\n\nजरासंधस्य तत्सैन्यं प्रलयाब्धिमिवोल्बणम् ॥\n\nविस्मिता यादवाः सर्वे बभूवुर्वीक्ष्य मैथिल ॥१४॥\n\nप्रद्युम्नो भगवान्वीक्ष्य मागधेंद्रबलार्णवम् ॥\n\nशंखं दघ्मौ दक्षिणाख्यं मा भैष्टेत्यभयं ददत् ॥१५॥\n\nततः सांबो महाबाहुः प्रद्युम्नस्य प्रपश्यतः ॥\n\nअक्षौहिणीनां दशभिर्युयुधे मागधेन सः ॥१६॥\n\nगजा गजैर्युयुधिरे रथिभी रथिनो मृधे ॥\n\nहया हयैः पत्तयश्च पत्तिभिर्मैथिलेश्वर ॥१७॥\n\nबभूव तुमुलं युद्धमद्‌भुतं रोमहर्षणम् ॥\n\nमागधानां यदूनां चासुराणां निर्जरैर्यथा ॥१८॥\n\nअश्वारुढाः केऽपि वीरा भल्लहस्ता इतस्ततः ॥\n\nमर्दयंतो गजारूढाः करिकुम्भगतार्चयः ॥१९॥\n\nकेचिच्छक्तीस्तडिद्वर्णा गृहीत्वा चिक्षिपुर्बलात् ॥\n\nताः शक्तयस्त्वरीन् भित्वा दंशितान् धरणीं गताः ॥२०॥\n\nकेचिद्वीरा नदन्तः कौ रथांगानि च चिक्षुपुः ॥\n\nचिच्छिदुर्वीरपटलं नीहारं रवयो यथा ॥२१॥\n\nभिंदिपालैर्मुद्‌गरैश्च कुठारैरसिपट्टिशैः ॥\n\nअच्छूरिकार्ष्टिभिस्तीक्ष्णैर्निस्त्रिंशैर्युयुधुश्च खे ॥२२॥\n\nतोमरैश्च गदभिश्च बाणैश्छिन्नानि भूतले ॥\n\nनिपेतुर्वीरकरिणामश्वानां च शिरांसि च ॥२३॥\n\nकबंधास्तत्र चोत्पेतुः पातयन्तो हयान्नरान् ॥\n\nखड्गहस्ताः प्रधावन्तः संग्रामेषु भयंकरा ॥२४॥\n\nवीरोपरि गता वीरा निपेतुश्छिन्नबाहवः ॥\n\nहयोपरि हयाः केचिद्‌बाणैः संछिन्नकंधराः ॥२५॥\n\nविद्याधर्यश्च गंधर्व्यो वव्रिरे ह्यंबरे गतान् ॥\n\nवीरान्पतीन्समिच्छंत्यस्तासां चाभूत्कलिर्महान् ॥२६॥\n\nक्षात्रधर्मापराः केचिद्युद्धदत्तासवो नृप ॥\n\nन चलन्तः पदं पृष्ठे सदा संग्रामशालिनः ॥२७॥\n\nजग्मुः परं पदं ते वै भीत्वा मार्तण्डमंडलम् ॥\n\nननृतुः शिशुमारे वै मंडले च नटा इव ॥२८॥\n\nएवं सांबमहावीरैर्मर्दितं मागधं बलम् ॥\n\nदुद्राव पश्यतां तेषां कृष्णभक्त्या यथाशुभम् ॥२९॥\n\nकेचिद्वै वृक्णवर्माणश्छिन्नचापास्तथापरे ॥\n\nपलायमाना धावंतस्त्यक्तखड्गर्ष्टिपाणयः ॥३०॥\n\nपलायमानं स्वबलं वीक्ष्य तन्मागधेश्वरः ॥\n\nधनुष्टंकारयन्प्राप्तो मा भैष्टेत्यभयं ददौ ॥३१॥\n\nस्वबलं नोदयामास जरासंधो धनुर्ज्यया ॥\n\nमहामात्यः प्रेरयति ह्यंकुशेन गजं यथा ॥३२॥\n\nसांबस्तदैव सम्प्राप्तो दशभिश्चापनिर्गतैः ॥\n\nबाणैर्विव्याध समरे मागधेंद्रं महाबलम् ॥३३॥\n\nधनुर्ज्यामब्धिकल्लोलभीमसंघर्षनादिनीम् ॥\n\nचिच्छेद दशभिर्बाणैः सांबो जांबवीसुतः ॥३४॥\n\nधनुरन्यत्समादाय जरासंधो महाबलः ॥\n\nधनुः सांबस्य चिच्छेद बाणैर्दशभिरग्रतः ॥३५॥\n\nचतुर्भिश्चतुरो वाहान्द्वाभ्यां केतुं रथं त्रिभिः ॥\n\nएकेन सारथिं जघ्ने मागधेंद्रो जरासुतः ॥३६॥\n\nस छिन्नधन्वा विरथो हताश्वो हतसारथिः ॥\n\nपुनरन्यं समास्थाय रथं सांबो महाबलः ॥३७॥\n\nगृहीत्वा चापमत्युग्रं सज्जं कृत्वा विधानतः ॥\n\nतद्‌रथं चूर्णयामास सांबो बाणशतैरपि ॥३८॥\n\nरथं त्यक्त्वा जरासंधो गजमारुह्य वेगतः ॥\n\nबभौ गजे मागधेंद्र इन्द्र ऐरावते यथा ॥३९॥\n\nचित्रपत्रविचित्रांगं कालांतकयमोपमम् ॥\n\nसांबाय नोदयमास मत्तेभं क्रुद्धमानसः ॥४०॥\n\nगृहीत्वा सरथं सांबं शुण्डादण्डेन नागराट् ॥\n\nकुर्वंश्चीत्कारविकलश्चिक्षेप नवयोजनम् ॥४१॥\n\nतदा कोलाहले जाते सांबसेनासु मैथिल ॥\n\nप्रद्युम्नपार्श्वाच्च गदः प्राप्तोऽभूद्वेगतो बलम् ॥४२॥\n\nविनाशयन्नंधकारं यथार्क उदयाचलात् ॥\n\nजरासंधस्यापि गजं मुष्टिना वसुदेवजः ॥४३॥\n\nजघान शक्रो वज्रेण यथा प्रोच्चदरीभृतम् ॥\n\nगजो मुष्टिप्रहारेण विह्वलो धरणीं गतः ॥४४॥\n\nजगाम पञ्चतां राजंस्तदद्‌भुतमिवावभवत् ॥\n\nजरासंधः समुत्थाय गदामादाय वेगतः ॥४५॥\n\nगदं तताड सहसा जगर्ज घनवद्‌बली ॥\n\nतत्प्रहारेण स गदो न चचाल रणांगणात् ॥४६॥\n\nत्वरं गदां समादाय लक्षभारविनिर्मिताम् ॥\n\nअताडयज्जरासंधं सिंहनादमथाकरोत् ॥४७॥\n\nतत्प्रहारेण व्यथितो बृहद्‌रथसुतो बली ॥\n\nजरासंधः समुत्थाय गृहित्वा सगदं गदम् ॥४८॥\n\nचिक्षेप रोषतो राजन्नाकाशे शतयोजनम् ॥\n\nगदोऽपि मागधं नीत्वा भ्रामयित्वा महाबलः ॥४९॥\n\nचिक्षेप गगने तं वै योजनानां सहस्रकम् ॥\n\nआकाशात्पतितो राजा मागधो विंध्यपर्वते ॥५०॥\n\nउत्थाय युयुधे तेन गदेनापि महाबलः ॥\n\nतदैव सांबः संप्राप्तो गृहीत्वा मागधेश्वरम् ॥५१॥\n\nभूपृष्ठे पोथयामास सिंहः सिंहमिवौजसा ॥\n\nएकेन मुष्टिना सांबं द्वितीयेन गदं तथा ५२॥\n\nतताड मागधो राजा जगर्जाशु रणांगणे ॥\n\nमुष्टिप्रहारव्यथितौ गदः सांबश्च मूर्छितौ ॥५३॥\n\nहाहाकारो महानासीत्तदैवाशु रणांगणे ॥\n\nरथेनातिपताकेन प्रद्युम्नो यादवेश्वरः ॥५४॥\n\nअक्षौहिणीयुतः प्राप्तो मा भैष्टेत्यभयं ददौ ॥\n\nजरासंधो गदां नीत्वा लक्षभारविनिर्मिताम् ॥५५॥\n\nविवेश यदुसेनायामरण्येऽग्निरिव प्रभुः ॥\n\nरथान्गजन्सवीरांश्च तुरङ्गान्सैंधवान्बहून् ॥५६॥\n\nपातयमास राजेंद्र पद्मानीव महागजः ॥\n\nजरासंधस्य या सेना सापि सर्वा समागता ॥५७॥\n\nजघान निशितैर्बाणैर्यदूनां सर्वतो बलम् ॥\n\nप्रद्युम्नो युयुधे युद्धे निर्भयो यादवेश्वरः ॥५८॥\n\nनिपातयन्नरीन्बाणैर्धनुष्टङ्कारयन्मुहुः ॥\n\nतदैव यदुपुर्यास्तु बलदेवः समागतः ॥५९॥\n\nप्रादुर्बभूव तत्रापि सर्वेषां पश्यतां सताम् ॥\n\nसमाकृष्य हलाग्रेण मागधेंद्रं महाबलम् ॥६०॥\n\nमुसलेनाहनत्क्रुद्धो बलदेवो महाबलः ॥\n\nशतयोजनपर्यंतं रथाश्वगजपत्तयः ॥६१॥\n\nपतिता भिन्नशिरसः सर्वे वै निधनं गताः ॥\n\nदेवदुंदुभयो नेदुर्नरदुन्दुभयस्तथा ॥६२॥\n\nबलदेवोपरि सुराः पुष्पवर्षं प्रचकिरे ॥\n\nतदा जयजयारावो यदूनां स्वबले महान् ॥६३॥\n\nप्रद्युम्नाद्यास्ततो नेमुः कामपालं गतव्यथाः ॥\n\nइत्थं जित्वा मागधेन्द्रं बलदेवो महाबलः ॥६४॥\n\nप्रययौ द्वारकां राजन्भगवान्भक्तवत्सलः ॥\n\nजरासंधसुतो धीमान् सहदेव उपायनम् ॥६५॥\n\nनीत्वा पुरः शंबरारेर्गिरिदुर्गाद्विनिर्गतः ॥\n\nअश्वार्बुदं रथानां च द्विलक्षं हस्तिनां तथा ॥६६॥\n\nददौ षष्टिसहस्रणि नत्वा कार्ष्णिं प्रभाववित् ॥६७॥"
    }
]