[
    {
        "text": "अध्यायः २०\n\n\n अथ कृष्णो हरिर्वारि लीलां कृत्त्वा मनोहरः ।\n\nसर्वैर्गोपीगणैः सार्धं गिरिं गोवर्धनं ययौ ॥ १ ॥\n\nगोवर्धने कन्दरायां रत्‍नभूम्यां हरिः स्वयम् ।\n\nरासं च राधया सार्धं रासेश्वर्या चकार ह ॥ २ ॥\n\nतत्र सिंहासने रम्ये तस्थतुः पुष्पसंकुले ।\n\nतडिद्‌घनाविव गिरौ राधाकृष्णौ विरेजतुः ॥ ३ ॥\n\nस्वामिन्यास्तत्र शृङ्गारं चक्रुः सख्यो मुदान्विताः ।\n\nश्रीखण्डकुंकुमाद्यैश्च यावकागुरुकञ्जलैः ॥ ४ ॥\n\nमकरन्दैः कीर्तिसुतां समभ्यर्च्य विधानतः ।\n\nददौ श्रीयमुना साक्षाद्‌राधायै नूपुराण्यलम् ॥ ५ ॥\n\nमंजीरभूषणं दिव्यं श्रीगंगा जह्नुनन्दिनी ।\n\nश्रीरमा किंकिणीजालं हारं श्रीमधुमाधवी ॥ ६ ॥\n\nचंद्रहारं च विरजा कोटिचंद्रामलं शुभम् ।\n\nललिता कंचुकमणिं विशाखा कण्ठभूषणम् ॥ ७ ॥\n\nअङ्गुलीयकरत्‍नानि ददौ चंद्रानना तदा ।\n\nएकादशी राधिकायै रत्‍नाढ्यं कंकणद्वयम् ॥ ८ ॥\n\nभुजकंकणरत्‍नानि शतचंद्रानना ददौ ।\n\nतस्यै मधुमती साक्षात् स्फुरद्रत्‍नांगदद्वयम् ॥ ९ ॥\n\nताटंकयुगलं बन्दी कुंडले सुखदायिनी ।\n\nआनंदी या सखी मुख्या राधायै भालतोरणम् ॥ १० ॥\n\nपद्मा सद्भालतिलकं बिन्दुं चंद्रकला ददौ ।\n\nनासामौक्तिकमालोलं ददौ पद्मावती सती ॥ ११ ॥\n\nबालार्कद्युतिसंयुक्तं भालपुष्पं मनोहरम् ।\n\nश्रीराधायै ददौ राजन् चंद्रकांता सखी शुभा ॥ १२ ॥\n\nशिरोमणिं सुंदरी च रत्‍नवेणीं प्रहर्षिणी ।\n\nभूषणे चन्द्रसूर्याख्ये विद्युत्कोटिसमप्रभे ॥ १३ ॥\n\nराधिकायै ददौ देवी वृन्दा वृन्दावनेश्वरी ।\n\nएवं शृङ्गारसंस्फूर्जद्‌रूपया राधया हरिः ॥ १४ ॥\n\nगिरिराजे बभौ राजन् यज्ञो दक्षिणया यथा ।\n\nयत्र वै राधया रासे शृङ्गारोऽकारि मैथिल ॥ १५ ॥\n\nतत्र गोवर्धने जातं स्थलं शृङ्गारमंडलम् ।\n\nअथ कृष्णः स्वप्रियाभिर्ययौ चन्द्रसरोवरम् ॥ १६ ॥\n\nचकार तज्जले क्रीडां गजीभिर्गजराडिव ।\n\nतत्र चंद्रः समागत्य चंद्रकान्तौ मणी शुभौ ॥ १७ ॥\n\nसहस्रदलपद्मे द्वे स्वामिन्यै हरये ददौ ।\n\nअथ कृष्णो हरिः साक्षात् पश्यन् वृंदावनश्रियम् ॥ १८ ॥\n\nप्रययौ बाहुलवनं लताजालसमन्वितम् ।\n\nतत्र स्वेदसमायुक्तं वीक्ष्य सर्वं सखीजनम् ॥ १९ ॥\n\nरागं तु मेघमल्लारं जगौ वंशीधरः स्वयम् ।\n\nसद्यस्तत्रैव ववृषुर्मेधा अंबुकणांस्तथा ॥ २० ॥\n\nतदैव शीतलो वायुर्ववौ गंधमनोहरः ।\n\nतेन गोपीगणाः सर्वे सुखं प्राप्ता विदेहराट् ॥ २१ ॥\n\nजगुर्यशः श्रीमुरारेरुच्चैस्तत्र समन्विताः ।\n\nतस्मात्तालवनं प्रागाच्छ्रीकृष्णो राधिकापतिः ॥ २२ ॥\n\nरासमंडलमारेभे गायन् व्रजवधूवृतः ।\n\nतत्र गोपीगणाः सर्वे स्वेदयुक्तास्तृषातुराः ॥ २३ ॥\n\nगोप्य ऊचुः -\n\nऊचू रासेश्वरं रासे कृतांजलिपुटाः शनैः ।\n\nदूरं वै यमुना देव तृषा जाता परं हि नः ॥ २४ ॥\n\nकर्तव्यं भवताऽत्रैव रासे दिव्यं मनोहरम् ।\n\nवारां विहारं पानं च करिष्यामो हरे वयम् ॥ २५ ॥\n\nश्रीनारद उवाच -\n\nजगत्कर्ता पालकस्त्वं संहारस्यापि नायकः ।\n\nतच्छ्रुत्वा वेत्रदण्डेन कृष्णो भूमिं तताड ह ॥ २६ ॥\n\nतदैव निर्गतः स्रोतो वेत्रगंगेति कथ्यते ।\n\nयज्जलस्पर्शमात्रेण ब्रह्महत्या प्रमुच्यते ॥ २७ ॥\n\nतत्र स्नात्वा नरः कोऽपि गोलोकं याति मैथिल ।\n\nगोपीभी राधया सार्धं श्रीकृष्णो भगवान् हरिः ॥ २८ ॥\n\nवारां विहारं कृतवान् देवो मदनमोहनः ।\n\nततः कुमुद्वनं प्राप्तो लतावृन्दं मनोहरम् ॥ २९ ॥\n\nभ्रमरध्वनिसंयुक्तं चक्रे रासं सखीजनैः ।\n\nराधा तत्रैव शृङ्गारं श्रीकृष्णस्य चकार ह ॥ ३० ॥\n\nपुष्पैर्नानाविधैर्द्रव्यैः पश्यन्तीनां व्रजौकसाम् ।\n\nचम्पकोद्यत्परिकरः स्वर्णयूथीभुजांगदः ॥ ३१ ॥\n\nसहस्रदलराजीव कर्णिकाविलसच्छ्रुतिः ।\n\nमोहिनीमालिनीकुन्दकेतकीहारभृद्धरिः ॥ ३२ ॥\n\nकदम्बपुष्पविलसत्किरीटकटकोज्ज्वलः ।\n\nमंदारपुष्पोत्तरीयपद्मयष्टिधरः प्रभुः ॥ ३३ ॥\n\nतुलसीमंजरीयुक्तवनमालाविभूषितः ।\n\nएवं शृङ्गारतां प्राप्तः श्रीकृष्णः प्रियया स्वया ॥ ३४ ॥\n\nबभौ कुमुद्वने राजन् वसन्तो हर्षितो यथा\n\nमृदंगवीणावशीभिर्मुरुयष्टिसुकांस्यकैः ॥ ३५ ॥\n\nतालशेषैस्तलैर्युक्ता जगुर्गोप्यो मनोहरम् ।\n\nभैरवं मेघमल्लारं दीपकं मालकोशकम् ॥ ३६ ॥\n\nश्रीरागं चापि हिन्दोलं रागमेवं पृथक् पृथक् ।\n\nअष्टतालैस्त्रिभिर्ग्रामैः स्वरैः सप्तभिरग्रतः ॥ ३७ ॥\n\nनृत्यैर्नानाविधै रम्यैः हावभावसमन्वितैः ।\n\nतोषयन्त्यो हरिं राह्दां कटाक्षैर्व्रजगोपिकाः ॥ ३८ ॥\n\nगायन्मधुवनं प्रागात्सुंदरीगणसंवृतः ।\n\nरासेश्वर्या रासलीलां चक्रे रासेश्वरः स्वयम् ॥ ३९ ॥\n\nवैशाखचंद्रकौमुद्या मालतीगंधवायुना ।\n\nस्फुरत्सुगंधकह्लार पतद्‌रेणूत्करेण वै ॥ ४० ॥\n\nविकचन् माधवीवृंदैः शोभिते निर्जने वने ।\n\nरेमे गोपीगणैः कृष्णो नन्दने वृत्रहा यथा ॥ ४१ ॥"
    }
]