[
    {
        "text": "अध्यायः ०१\n\n\nअतसीकुसुमोपमेयकांति- \n\n     र्यमुनाकूलकदंबमध्यवर्ती । \n\n नवगोपवधूविलासशाली \n\n     वनमाली विरनोतु मंगलानि ॥ १ ॥ \n\n परिकरीकृतपीतपटं हरिं \n\n     शिखिकिरीटनतीकृतकंधरम् । \n\n लकुटवेणुकरं चलकुण्डलं \n\n     पटुतरं नटवेषधरं भजे ॥ २ ॥ \n\n बहुलाश्व उवाच - \n\nश्रुतिरूपादयो गोप्यो भूतपूर्वा वरान्मुने । \n\n कथं श्रीकृष्णचन्द्रेण जाताः पूर्णमनोरथाः ॥ ३ ॥ \n\n गोपालकृष्णचरितं पवित्रं परमाद्‌भुतम् । \n\n एतद्‌वद महाबुद्धे त्वं परावरवित्तमः ॥ ४ ॥ \n\n श्रीनारद उवाच - \n\nश्रुतिरूपाश्च या गोप्यो गोपानां सुकुले व्रजे । \n\n लेभिरे जन्म वैदेह शेषशायीवराच्छ्रुतात् ॥ ५ ॥ \n\n कमनीयं नन्दसूनुं वीक्ष्य वृन्दावने च ताः । \n\n वृन्दावनेश्वरीं वृन्दां भेजिरे तद्‌वरेच्छया ॥ ६ ॥ \n\n वृन्दादत्ताद्‌वरादाशु प्रसन्नो भगवान् हरिः । \n\n नित्यं तासां गृहे याति रासार्थं भक्तवत्सलः ॥ ७ ॥ \n\n एकदा तु निशीथिन्या व्यतीते प्रहरद्वये । \n\n रासार्थं भगवान् कृष्णः प्राप्तवान् तद्‌गृहान्नृप ॥ ८ ॥ \n\n तदा उत्कंठिता गोप्यः कृत्वा तत्पूजनं परम् । \n\n पप्रच्छुः परया भक्त्या गिरा मधुरया प्रभुम् ॥ ९ ॥ \n\n गोप्य ऊचुः - \n\nकथं न चागतः शीघ्रं नो गृहान् वृजिनार्दन । \n\n उत्कंठितानां गोपीनां त्वयि चन्द्रे चकोरवत् ॥ १० ॥ \n\n श्रीभगवानुवाच - \n\nयो यस्य चित्ते वसति न स दूरे कदाचन । \n\n खे सूर्यं कमलं भूमौ दृष्ट्वेदं स्फुटति प्रियाः ॥ ११ ॥ \n\n भाण्डीरे मे गुरुः साक्षात् दुर्वासा भगवान् मुनिः । \n\n आगतोऽद्य प्रियास्तस्य सेवार्थं गतवानहम् ॥ १२ ॥ \n\n गुरुर्ब्रह्मा गुरुर्विष्णुर्गुरुर्देवो महेश्वरः । \n\n गुरुः साक्षात् परब्रह्म तस्मै श्रीगुरवे नमः ॥ १३ ॥ \n\n अज्ञानतिमिरांधस्य ज्ञानांजनशलाकया । \n\n चक्षुरुमीलितं येन तस्मै श्रीगुरवे नमः ॥ १४ ॥ \n\n स्वगुरुं मां विजानीयान्नावमन्येत कर्हिचित् । \n\n न मर्त्यबुद्ध्या सेवेत सर्वदेवमयो गुरुः ॥ १५ ॥ \n\n तस्मात्तत्पूजनं कृत्वा नत्वा तत्पादपंकजम् । \n\n आगतोऽहं विलंबेन भवतीनां गृहान् प्रियाः ॥ १६ ॥ \n\n श्रीनारद उवाच - \n\nश्रुत्वा तत्परमं वाक्यं गोप्यः सर्वास्तु विस्मिताः । \n\n कृतांजलिपुटा ऊचुः श्रीकृष्णं नम्रकंधराः ॥ १७ ॥ \n\n गोप्य ऊचुः - \n\nपरिपूर्णतमस्यापि दुर्वासास्ते गुरुः स्मृतः । \n\n अहो तद्दर्शनं कर्तुं मनो नश्चोद्यतं प्रभो ॥ १८ ॥ \n\n अद्य देव निशीथिन्या व्यतीते प्रहरद्वये । \n\n कथं तद्दर्शनं भूयादस्माकं परमेश्वर ॥ १९ ॥ \n\n तथा मध्ये दीर्घनदी यमुना प्रतिबन्धिका । \n\n कथं तत्तरणं नावं ऋते देव भविष्यति ॥ २० ॥ \n\n श्रीभगवानुवाच - \n\nअवश्यमेव गन्तव्यं भवतीभिर्यदा प्रियाः । \n\n यमुनामेत्य चैतद्वै वक्तव्यं मार्गहेतवे ॥ २१ ॥ \n\n यदि कृष्णो बालयतिः सर्वदोषविवर्जितः । \n\n तर्हि नो देहि मार्गं वै कालिन्दि सरितां वरे ॥ २२ ॥ \n\n इत्युक्ते वचने कृष्णा मार्गं वो दास्यति स्वतः । \n\n सुखेन तेन व्रजत यूयं सर्वा व्रजांगनाः ॥ २३ ॥ \n\n श्रीनारद उवाच - \n\nइति श्रुत्वाऽथ तद्वाक्यं पात्रैर्दीर्घैर्व्रजांगनाः । \n\n षट्पंचाशत्तमान् भोगान् नीत्वा सर्वाः पृथक्‌पृथक् ॥ २४ ॥ \n\n यमुनामेत्य हर्युक्तं जगुरानतकंधराः । \n\n सद्यः कृष्णा ददौ मार्गं गोपीभ्यो मैथिलेश्वर ॥ २५ ॥ \n\n तेन गोप्यो गताः सर्वा भाण्डीरं चातिविस्मिताः । \n\n ततः प्रदक्षिणीकृत्य मुनिं दुर्वासनं च ताः ॥ २६ ॥ \n\n नत्वा तद्दर्शनं चक्रुः पुरो धृत्वाऽशनं वहु । \n\n मे पूर्वं चापि मे पूर्वमन्नं भोज्यं त्वया मुने ॥ २७ ॥ \n\n एवं विवदमानानां गोपीनां भक्तिलक्षणम् । \n\n विज्ञाय मुनिशार्दूलः प्रोवाच विमलं वचः ॥ २८ ॥ \n\n मुनिरुवाच - \n\nगोप्यः परमहंसोऽहं कृतकृत्यो हि निष्क्रियः । \n\n तस्मान्मुखे मे दातव्यं स्वं स्वं चाप्यशनं करैः ॥ २९ ॥ \n\n श्रीनारद उवाच - \n\nएवं विदारिते तेन मुखे गोप्योऽतिहर्षिताः । \n\n षट्पंचाशत्तमान् भोगान् स्वान्स्वान् सर्वाः समाक्षिपन् ॥ ३० ॥ \n\n क्षिपन्तीनां च गोपीनां पश्यंतीनां मुनीश्वरः । \n\n जघास कोटिशो मारान् भोगान् सर्वान् क्षुधातुरः ॥ ३१ ॥ \n\n विस्मितानां च गोपीनां पश्यंतीनां परस्परम् । \n\n इत्थं शून्यानि पात्राणि बभूवुर्नृपसत्तम ॥ ३२ ॥ \n\n अथ गोप्यो मुनिं शांतं नत्वा तं भक्तवत्सलम् । \n\n विस्मिताः प्रणताः प्राहुः सर्वाः पूर्णमनोरथाः ॥ ३३ ॥ \n\n गोप्य ऊचुः - \n\nमुने आगमनात्पूर्वं कृष्णोक्तवचसा नदीम् । \n\n तीर्त्वाऽऽगतास्त्वत्समीपं दर्शनार्थं शुभेच्छया ॥ ३४ ॥ \n\n इतः कथं गमिष्यामः सन्देहोऽयं महानभूत् । \n\n तद्विधेहि नमस्तुभ्यं येन पंथा लघुर्भवेत् ॥ ३५ ॥ \n\n सुखेनातः प्रगन्तव्यं भवतीभिर्यदा स्वतः । \n\n यमुनामेत्य चैतद्वै वक्तव्यं मार्गहेतवे ॥ ३६ ॥ \n\n यदि दूर्वारसं पीत्वा दुर्वासाः केवलं क्षितौ । \n\n व्रती निरन्नो निर्वारि वर्तते पृथिवीतले ॥ ३७ ॥ \n\n तर्हि नो देहि मार्गं वै कालिंदि सरितां वरे । \n\n इत्युक्ते वचने कृष्णा मार्गं वो दास्यति स्वतः ॥ ३८ ॥ \n\n श्रीनारद उवाच - \n\nइति श्रुत्वा वचो गोप्यो नत्वा तं मुनिपुंगवम् । \n\n यमुनामेत्य मुन्युक्तं चोक्त्वा तीर्त्वा नदीं नृप ॥ ३९ ॥ \n\n श्रीकृष्णपार्श्वमाजग्मुर्विस्मिता मंगलायनाः ॥ ४० ॥ \n\n अथ रासे गोपवध्वः सन्देहं मनसोत्थितम् । \n\n पप्रच्छुः श्रीहरिं वीक्ष्य रहः पूर्णमनोरथाः ॥ ४१ ॥ \n\n गोप्य ऊचुः - \n\nदुर्वाससो दर्शनं भोः कृतमस्माभिरग्रतः । \n\n युवयोर्वाक्यतश्चात्र सन्देहोऽयं प्रजायते ॥ ४२ ॥ \n\n यथा गुरुस्तथा शिष्यो मृषावादी न संशयः । \n\n जारस्त्वमसि गोपीनां रसिको बाल्यतः प्रभो ॥ ४३ ॥ \n\n कथं बालयतिस्त्वं वै वद तद्‌वृजिनार्दन । \n\n कथं दूर्वारसं पीत्वा दुर्वासा बहुभुङ्‌मुनिः । \n\n नो जात एष सन्देहः पश्यन्तीनां व्रजेश्वर ॥ ४४ ॥ \n\n श्रीभगवानुवाच - \n\nनिर्ममो निरहंकारः समानः सर्वगः परः । \n\n सदा वैषम्यरहितो निर्गुणोऽहं न संशयः ॥ ४५ ॥ \n\n तथापि भक्तान् भजतो भजेऽहं वै यथा तथा । \n\n तथैव साधुर्ज्ञानी वै वैषम्यरहितः सदा ॥ ४६ ॥ \n\n न बुद्धिभेदं जनयेदज्ञानां कर्मसंगिनाम् । \n\n जोषयेत्सर्वकर्माणि विद्वान् युक्तः समाचरन् ॥ ४७ ॥ \n\n यस्य सर्वे समारंभाः कामसंकल्पविर्जिताः । \n\n ज्ञानाग्निदग्धकर्माणं तमाहुः पंडितं बुधाः ॥ ४८ ॥ \n\n निराशीर्यतचित्तात्मा त्यक्तसर्वपरिग्रहः । \n\n शारीरं केवलं कर्म कुर्वन्नाप्नोति किल्बिषम् ॥ ४९ ॥ \n\n न हि ज्ञानेन सदृशं पवित्रमिह विद्यते । \n\n तत्स्वयं योगसंसिद्धः कालेनात्मनि विन्दति ॥ ५० ॥ \n\n ब्रह्मण्याधाय कर्माणि संगं त्यक्त्वा करोति यः । \n\n लिप्यते न स पापेन पद्मपत्रमिवांभसा ॥ ५१ ॥ \n\n तस्मान्मुनिस्तु दुर्वासा बहुभुक् त्वद्धिते रतः । \n\n न तस्य भोजनेच्छा स्याद्दूर्वारसमिताशनः ॥ ५२ ॥ \n\n श्रीनारद उवाच - \n\nइति श्रुत्वा वचो गोप्यः सर्वास्ताश्छिन्नसंशयाः । \n\n श्रुतिरूपा ज्ञानमय्यो बभूवुर्मैथिलेश्वर ॥ ५३ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nश्रुतिरूपोपाख्यानं नाम प्रथमोऽध्यायः ॥ १ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]