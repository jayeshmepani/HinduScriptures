[
    {
        "text": "ज्ञानसङ्कलिनीतन्त्रम्\n\nकैलाशशिखरासीनं देवदेवं जगद्गुरुम् ।\n\nपृच्छति स्म महादेवी ब्रूहि ज्ञानं महेश्वर ।। १ ।।\n\nदेवी उवाच \n\nकुतः सृष्टिर्भवेद् देव कथं सृष्टिर्विनश्यति ।\n\nब्रह्मज्ञानं कथं देव सृष्टिसंहारवर्जितम् ।। २ ।।\n\nईश्वर उवाच\n\nअव्यक्ताच्च भवेत् सृष्टिरव्यक्ताच्च विनश्यति ।\n\nअव्यक्तं ब्रह्मणो ज्ञानं सृष्टिसंहार वर्जितम् ।। ३ ।।\n\nओङ्कारादक्षरात् सर्वास्त्वेता विद्याश्चतुर्दश ।\n\nमन्त्र - पूजा - तपो - ध्यानं कर्माकर्म तथैव च ।। ४ ।।\n\nषडङ्गं वेदाश्चत्वारो मीमांसा न्यायविस्तरः ।\n\nधर्मशास्त्रपुराणानि एता विद्याश्चतुर्दश ।। ५ ।।\n\nतावद् विद्या भवेत् सर्वा यावद् ज्ञानं न जायते ।\n\nब्रह्मज्ञानं पदं ज्ञात्वा सर्वविद्या स्थिरा भवेत् ।। ६ ।।\n\nवेदशास्त्रपुराणानि सामान्यगणिका इव ।\n\nया पुनः शाम्भवी विद्या गुप्ता कुलवधूरिव ।। ७ ।।\n\nदेहस्थाः सर्वविद्याश्च देहस्थाः सर्वदेवताः ।\n\nदेहस्थाः सर्वतीर्थानि गुरुवाक्येन लभ्यते ।। ८ ।।\n\nअध्यात्मविद्या हि नृणां सौख्यमोक्षकरी भवेत् ।\n\nधर्म कर्म तथा जप्यमेतत् सर्वं निवर्तते ।। ९ ।।\n\nकाष्ठमध्ये यथा वह्निः पुष्पे गन्धः पयोऽमृतम् ।\n\nदेहमध्ये तथा देवः पुण्यपापविवर्जितः ।। १० ।।\n\nइडा भगवती गङ्गा पिङ्गला यमुना नदी ।\n\nइडापिङ्गलयोर्मध्ये सुषुम्ना च सरस्वती ।। ११ ।।\n\nत्रिवेणीसंगमो यत्र तीर्थराजः स उच्यते ।\n\nतत्र स्नानं प्रकुर्वीत सर्वपापैः प्रमुच्यते ।। १२ ।।\n\nदेवी उवाच\n\nकीदृशी खेचरी मुद्रा विद्या च शाम्भवी पुनः ।\n\nकीदृश्यध्यात्मविद्या च तन्मे ब्रूहि महेश्वर ।। १३ ।।\n\nईश्वर उवाच\n\nमनः स्थिरं यस्य विनावलम्बनं\n\nवायुः स्थिरो यस्य विना निरोधनम् ।\n\nदृष्टिः स्थिरा यस्य विनावलोकनं\n\nसा एव मुद्रा विचरन्ती खेचरी ।। १४ ।।\n\nबालस्य मूर्खस्य यथैव चेतः\n\nस्वप्नेन हीनोऽपि करोति निद्राम् ।\n\nततो गतः पथो निरावलम्बः\n\nसा एव विद्या विचरन्ती शाम्भवी ।। १५ ।।\n\nदेवी उवाच\n\nदेवदेव जगन्नाथ ब्रूहि मे परमेश्वर ।\n\nदर्शनानि कथं देव भवन्ति च पृथक् पृथक् ।। १६ ।।\n\nईश्वर उवाच \n\nत्रिदण्डी च भवेद् भक्तो वेदाभ्यासरतः सदा ।\n\nप्रकृतिवादरताः शाक्ता बौद्धा शून्यातिवादिनः ।। १७ ।।\n\nअतोर्ध्वं गामिनो ये वा तत्त्वज्ञा अपि तादृशाः ।\n\nसर्वं नास्तीति चार्वाका जल्पन्ति विषयाश्रिताः ।। १८ ।।\n\nउमा पृच्छति हे देव पिण्डब्रह्माण्डलक्षणम् ।\n\nपञ्चभूतं कथं देव गुणाः के पञ्चविंशतिः ।। १९ ।।\n\nईश्वर उवाच\n\nअस्थि मांसं नखं चैव त्वङ्लोमानि च पञ्चमम् ।\n\nपृथ्वी पञ्चगुणा प्रोक्ता ब्रह्मज्ञानेन भासते ।। २० ।।\n\nशुक्रशोणितमज्जा च मलं मूत्रं च पञ्चमम् ।\n\nअपां पञ्चगुणाः प्रोक्ता ब्रह्मज्ञानेन भासते ।। २१ ।।\n\nनिद्रा क्षुधा तृषा चैव क्लान्तिरालस्यपञ्चमम् ।\n\nतेजः पञ्चगुणाः प्रोक्ता ब्रह्मज्ञानेन भासते ।। २२ ।।\n\nधारणं चालनं क्षेपं संकोचं प्रसरं तथा ।\n\nवायोः पञ्चगुणाः प्रोक्ता ब्रह्मज्ञानेन भासते ।। २३ ।।\n\nकामं क्रोधं तथा मोहं लज्जा लोभञ्च पञ्चमम् ।\n\nनभः पञ्चगुणाः प्रोक्ता ब्रह्मज्ञानेन भासते ।। २४ ।।\n\nआकाशाज्जायते वायुर्वायोरुत्पद्यते रविः ।\n\nरवेरुत्पद्यते तोयं तोयादुत्पद्यते मही ।। २५ ।।\n\nमही विलीयते तोये तोयं विलीयते रवौ ।\n\nरविर्विलीयते वायौ वायुर्विलीयते तु खे ।। २६ ।।\n\nपञ्चतत्त्वाद् भवेत् सृष्टिस्तत्त्वात् तत्त्वं वीलीयते ।\n\nपञ्चतत्त्वात् परं तत्त्वं तत्त्वातीतं निरञ्जनम् ।। २७ ।।\n\nस्पर्शनं रसनं चैव घ्राणं चक्षुश्च श्रोत्रकम् ।\n\nपञ्चेन्द्रियमिदं तत्त्वं मनः साधकमिन्द्रियम् ।। २८ ।।\n\nब्रह्माण्डलक्षणं सर्वं देहमध्ये व्यवस्थितम् ।\n\nसाकाराश्च विनश्यन्ति निराकारो न नश्यति ।। २९ ।।\n\nनिराकारं मनो यस्य निराकारसमो भवेत् ।\n\nतस्मात् सर्वप्रयत्नेन साकारं तु परित्यजेत् ।। ३० ।।\n\nदेवी उवाच\n\nआदिनाथ मयि ब्रूहि सप्तधातुः कथं भवेत् ।\n\nआत्मा चैवान्तरात्मा च परमात्मा कथं भवेत् ।। ३१ ।।\n\nईश्वर उवाच\n\nशुक्रशोणितमज्जा च मेदो मांसं च पञ्चमम् ।\n\nअस्ति त्वक् चैव सप्तैते शरीरेषु व्यवस्थिताः ।। ३२ ।।\n\nशरीरं चैवमात्मानमन्तरात्मा मनो भवेत् ।\n\nपरमात्मा भवेच्छून्यं मनो यत्र विलीयते ।। ३३ ।।\n\nरक्तधातुर्भवेन्माता शुक्रधातुर्भवेत् पिता ।\n\nशून्यधातुर्भवेत् प्राणो गर्भपिण्डं प्रजायते ।। ३४ ।।\n\nदेवी उवाच\n\nकथमुत्पद्यते वाचा कथं वाचा विलीयते ।\n\nवाक्यस्य निर्णयं ब्रूहि पश्य ज्ञानमुदाहर ।। ३५ ।।\n\nईश्वर उवाच\n\nअव्यक्ताज्जायते प्राणः प्राणादुत्पद्यते मनः ।\n\nमनसोत्पद्यते वाचा मनो वाचा विलीयते ।। ३६ ।।\n\nदेवी उवाच\n\nकस्मिन् स्थाने वसेत् सूर्यः कस्मिन् स्थाने वसेछशी ।\n\nकस्मिन् स्थाने वसेद् वायुः कस्मिन् स्थाने वसेन्मनः ।। ३७ ।।\n\nईश्वर उवाच\n\nतालुमूले स्थितश्चन्द्रो नाभिमूले दिवाकरः ।\n\nसूर्याग्रे वसते वायुश्चन्द्राग्रे वसते मनः ।। ३८ ।।\n\nसूर्याग्रे वसते चित्तं चन्द्राग्रे जीवितं प्रिये ।\n\nएतद्युक्तं महादेवि गुरुवाक्येन लभ्यते ।। ३९ ।।\n\nदेवी उवाच\n\nकस्मिन् स्थाने वसेच्छक्तिः कस्मिन् स्थाने वसेच्छिवः ।\n\nकस्मिन् स्थाने वसेत् कालो जरा केन प्रजायते ।। ४० ।।\n\nईश्वर उवाच\n\nपाताले वसते शक्तिर्ब्रह्माण्डे वसते शिवः ।\n\nअन्तरिक्षे वसेत् कालो जरा तेन प्रजायते ।। ४१ ।।\n\nदेवी उवाच\n\nआहारं काङ्क्षते कोऽसौ भुञ्जते पिबते कथम् ।\n\nजाग्रत् स्वप्नसुषुप्तौ च को वाऽसौ प्रतिबुध्यति ।। ४२ ।।\n\nईश्वर उवाच\n\nआहारं काङ्क्षते प्राणो भुञ्जतेऽपि हुताशनः ।\n\nजाग्रत्स्वप्नसुषुप्तौ च वायुश्च प्रतिबुध्यति ।। ४३ ।।\n\nदेवी उवाच\n\nको वा करोति कर्माणि को वा लप्येत पातकैः ।\n\nको वा करोति पापानि को वा पापैः प्रमुच्यते ।। ४४ ।।\n\nशिव उवाच\n\nमनः करोति पापानि मनो लिप्येत पातकैः ।\n\nमनश्च तन्मना भूत्वा न पुण्यैर्न च पातकैः ।। ४५ ।।\n\nदेवी उवाच\n\nजीवः केन प्रकारेण शिवो भवति कस्य च ।\n\nकार्यस्य कारणं ब्रूहि कथं किञ्च प्रसादनम् ।। ४६ ।।\n\nशिव उवाच \n\nभ्रान्तिबद्धो भवेज्जीवो भ्रान्तिमुक्तः सदाशिवः ।\n\nकार्यं हि कारणं त्वञ्च पुनर्बोधो विशिष्यते ।। ४७ ।।\n\nमनोऽन्यत्र शिवोऽन्यत्र शक्तिरन्यत्र मारुतः ।\n\nइदं तीर्थमिदं तीर्थं भ्रमन्ति तामसा जनाः ।। ४८ ।।\n\nआत्मतीर्थं न जानाति कथं मोक्षो वरानने ।।\n\nन वेदं वेदमित्याहुर्वेदो ब्रह्म सनातनम् ।\n\nब्रह्मविद्यारतो यस्तु स विप्रो वेदपारगः ।। ४९ ।।\n\nमथित्वा चतुरो वेदान् सर्वशास्त्राणि चैव हि ।\n\nसारं तु योगिभिः पीतं तक्रं पिबन्ति पण्डिताः ।। ५० ।।\n\nउच्छीष्टं सर्वशास्त्राणि सर्वा विद्या मुखे मुखे ।\n\nनोच्छिष्टं ब्रह्मणो ज्ञानमव्यक्तं चेतनामयम् ।। ५१ ।।\n\nन तपस्तप इत्याहुर्ब्रह्मचर्यं तपोत्तमम् ।\n\nऊर्ध्वरेता भवेद् यस्तु स देवो न तु मानुषः ।। ५२ ।।\n\nन ध्यानं ध्यानमित्याहुर्ध्यानं शून्यगतं मनः ।\n\nतस्य ध्यानप्रसादेन सौख्यं मोक्षं न संशयः ।। ५३ ।।\n\nन होमं होममित्याहुः समाधौ तत्तु भूयते ।\n\nब्रह्माग्नौ हूयते प्राणं होमकर्म तदुच्यते ।। ५४ ।।\n\nपापकर्म भवेद् भव्यं पुण्यं चैव प्रवर्तते ।\n\nतस्मात् सर्वप्रयत्नेन ताद्रूप्यं च त्यजेद् बुधः ।। ५५ ।।\n\nयावद् वर्णं कुलं सर्वं तावज्ज्ञानं न जायते ।\n\nब्रह्मज्ञानपदं ज्ञात्वा सर्ववर्णविवर्जितः ।। ५६ ।।\n\nदेवी उवाच\n\nयत्त्वया कथितं ज्ञानं नाहं जानामि शङ्कर ।\n\nनिश्चयं ब्रूहि देवेश मनो यत्र विलीयते ।। ५७ ।।\n\nशंकर उवाच\n\nमनो वाक्यं तथा कर्म तृतीयं यत्र लीयते ।\n\nविना स्वप्नं यथा निद्रा ब्रह्मज्ञानं तदुच्यते ।। ५९ ।।\n\nएकाकी निस्पृहः शान्तश्चिन्ताविवर्जितः ।\n\nबालभावस्तथा भावो ब्रह्मज्ञानं तदुच्यते ।। ६० ।।\n\nश्लोकार्धं तु प्रवक्ष्यामि यदुक्तं तत्त्वदर्शिभिः ।\n\nसर्वचिन्तापरित्यागो निश्चिन्तो योग उच्यते ।। ६१ ।।\n\nनिमिषं निमिषार्द्धं वा समाधिमधिगच्छति ।\n\nशतजन्मार्जितं पापं तत्क्षणादेव नश्यति ।। ६२ ।।\n\nदेवी उवाच\n\nकस्य नाम भवेच्छक्तिः कस्य नाम भवेच्छिवः ।\n\nएतन्मे ब्रूहि भो देव पश्चाज्ज्ञानं प्रकाशय ।। ६३ ।।\n\nईश्वर उवाच\n\nचलच्चित्ते वसेच्छक्तिः स्थिरचित्ते वसेच्छिवः ।\n\nस्थिरचित्तो भवेद्देवि स देहस्थोऽपि सिध्यति ।। ६४ ।।\n\nदेवी उवाच\n\nकस्मिन् स्थाने त्रिधा शक्तिः षट्चक्रं च तथैव च ।\n\nएकविंशतिब्रह्माण्डं सप्तपातालमेव च ।। ६५ ।।\n\nईश्वर उवाच\n\nऊर्ध्वशक्तिर्भवेत् कण्ठः अधशक्तिर्भवेत् गुदः ।\n\nमध्यशक्तिर्भवेन्नाभिः शक्त्यतीतं निरञ्जनम् ।। ६६ ।।\n\nआधारं गुह्यचक्रं तु स्वाधिष्ठानं च लिङ्गकम् ।\n\nचक्रभेदं मयाख्यातं चक्रातीतं नमो नमः ।। ६७ ।।\n\nकायोर्ध्वं च ब्रह्मलोकः स्वाधः पातालमेव च ।\n\nऊर्ध्वमूलमधःशाखं वृक्षाकारं कलेवरम् ।। ६८ ।।\n\nदेवी उवाच\n\nशिव शंकर ईशान ब्रूहि मे परमेश्वर ।\n\nदशवायुः कथं देव दशद्वाराणि चैव हि ।। ६९ ।।\n\nईश्वर उवाच\n\nहृदि प्राणः स्थितो वायुरपानो गुदसंस्थितः ।\n\nसमानो नाभिदेशे तु उदानः कण्ठमाश्रितः ।। ७० ।।\n\nव्यानः सर्वगतो देहे सर्वागात्रेषु संस्थितः ।\n\nनाग ऊर्ध्वगतो वायुः कूर्मस्तीर्थानि संस्थितः ।। ७१ ।।\n\nकृकरः क्षोभिते चैव देवदत्तोऽपि जृम्भणे ।\n\nधनञ्जयो नादघोषे निविशेच्चैव शाम्यति ।। ७२ ।।\n\nएष वायुर्निरालम्बो योगिनां योगसम्मतः ।\n\nनवद्वारं च प्रात्यक्षं दशमं मन उच्यते ।। ७३ ।।\n\nदेवी उवाच\n\nनाडीभेदं च मे ब्रूहि सर्वगात्रेषु संस्थितम् ।\n\nशक्तिः कुण्डलिनी चैव प्रसूता दशनाडिका ।। ७४ ।।\n\nईश्वर उवाच\n\nइडा च पिङ्गला चैव सुषुम्ना चोर्ध्वगामिनी ।\n\nगान्धारी हस्तिजिह्वा च प्रसवा गमनायता ।। ७५ ।।\n\nअलम्बुसा यशा चैव दक्षिणाङ्गे च संस्थिताः ।\n\nकुलश्च शङ्खिनी चैव वामाङ्गे च व्यवस्थिताः ।। ७६ ।।\n\nएतासु दशनाडीषु नानानाडीप्रसूतिका ।\n\nद्विसप्ततिसहस्राणि शरीरे नाडिकाः स्मृताः ।। ७७ ।।\n\nएता यो विन्दते योगी स योगी योगलक्षणः ।\n\nज्ञाननाडी भवेद्देवी योगिनां सिद्धिदायिनी ।। ७८ ।।\n\nदेवी उवाच\n\nभूतनाथ महादेव ब्रूहि मे परमेश्वर ।\n\nत्रयो देवा कथं देव त्रयो भावास्त्रयो गुणाः ।। ७९ ।।\n\nईश्वर उवाच\n\nरजोभावस्थितो ब्रह्मा सत्त्वभावस्थितो हरिः ।\n\nक्रोधभावस्थितो रुद्रस्त्रयो देवास्त्रयो गुणाः ।। ८० ।।\n\nएकमूर्तिस्त्रयो देवा ब्रह्मविष्णुमहेश्वराः ।\n\nनानाभावं मनो यस्य तस्य मुक्तिर्न जायते ।। ८१ ।।\n\nवीर्यरूपी भवेद् ब्रह्मा वायुरूपः स्थितो हरिः ।\n\nमनोरूपः स्थितो रुद्रस्त्रयो देवास्त्रयो गुणाः ।। ८२ ।।\n\nदयाभावस्थितो ब्रह्मा शुद्धभावस्थितो हरिः ।\n\nअग्निभावस्थितो रुद्रस्त्रयो देवास्त्रयो गुणाः ।। ८३ ।।\n\nएकं भूतं परं ब्रह्म जगत् सर्वं चराचरम् ।\n\nनानाभावं मनो यस्य तस्य मुक्तिर्न जायते ।। ८४ ।।\n\nअहं सृष्टिरहं कालोऽप्यहं ब्रह्माऽप्यहं हरिः ।\n\nअहं रुद्रोऽप्यहं शून्यमहं व्यापी निरञ्जनम् ।। ८५ ।।\n\nअहं सर्वात्मको देवि निष्कामो गगनोपमः ।\n\nस्वभावनिर्मलं स्वान्तं स एवाहं न संशयः ।। ८६ ।।\n\nजितेन्द्रियो भवेच्छूरो ब्रह्मचारी सुपण्डितः ।\n\nसत्यवादी भवेद् भक्तो दाता धीरो हितेरतः ।। ८७ ।।\n\nब्रह्मचर्यं तपोमूलं धर्ममूला दया स्मृता ।\n\nतस्मात् सर्वप्रयत्नेन दयाधर्मं समाश्रयेत् ।। ८८ ।।\n\nदेवी उवाच\n\nयोगेश्वर जगन्नाथ उमायाः प्राणवल्लभ ।\n\nवेदसन्ध्या तपो ध्यानं होमकर्म कुलं कथम् ।। ८९ ।।\n\nईश्वर उवाच\n\nअश्वमेधसहस्राणि वाजपेयशतानि च ।\n\nब्रह्मज्ञानसमं पुण्यं कलां नार्हति षोडशीम् ।। ९० ।।\n\nसर्वदा सर्वतीर्थेषु यत् फलं लभते शुचिः ।\n\nब्रह्मज्ञानसमं पुण्यं कलां नार्हति षोडशीम् ।। ९१ ।।\n\nन मित्रं न च पुत्राश्च न पिता न च बान्धवाः ।\n\nन स्वामी च गुरोस्तुल्यं यद्दृष्टं परमं पदम् ।। ९२ ।।\n\nन च विद्यागुरोस्तुल्यं न तीर्थं न च देवताः ।\n\nगुरोस्तुल्यं न वै कोऽपि यद्दृष्टं परमं पदम् ।। ९३ ।।\n\nएकमप्यक्षरं यस्तु गुरुः शिष्ये निवेदयेत् ।\n\nपृथिव्यां नास्ति तद्द्रव्यं यद्दत्त्वा चानृणी भवेत् ।। ९४ ।।\n\nयस्य कस्य न दातव्यं ब्रह्मज्ञानं सुगोपितम् ।\n\nयस्य कस्यापि भक्तस्य सद्गुरुस्तस्य दीयते ।। ९५ ।।\n\nमन्त्रं पूजां तपो ध्यानं होमं जप्यं बलिक्रियाम् ।\n\nसंन्यासं सर्वकर्माणि लौकिकानि त्यजेद् बुधः ।। ९६ ।।\n\nसंसर्गाद् बहवो दोषा निःसङ्गाद् बहवो गुणाः ।\n\nतस्मात् सर्वप्रयत्नेन यतिः सङ्गं परित्यजेत् ।। ९७ ।।\n\nअकारः सात्त्विको ज्ञेय उकारो राजसः स्मृतः ।\n\nमकारस्तामसः प्रोक्तस्त्रिभिः प्रकृतिरुच्यते ।। ९८ ।।\n\nअक्षरा प्रकृतिः प्रोक्ता रक्षरः स्वयमीश्वरः ।\n\nईश्वरान्निर्गता सा हि प्रकृतिर्गुणबन्धना ।। ९९ ।।\n\nसा माया पालिनी शक्तिः सृष्टिसंहारकारिणी ।\n\nअविद्या मोहिनी या सा शब्दरूपा यशस्विनी ।। १०० ।।\n\nअकारश्चैव ऋग्वेद उकारो यजुरुच्यते ।\n\nमकारः सामवेदस्तु त्रिषु युक्तोऽप्यथर्वणः ।। १०१ ।।\n\nओङ्कारस्तु प्लुतो ज्ञेयस्त्रिनाद इति संज्ञितः ।\n\nअकारस्त्वथ भूर्लोक उकारो भुव उच्यते ।। १०२ ।।\n\nसव्यञ्जनो मकारस्तु स्वर्लोकस्तु विधीयते ।\n\nअक्षरैस्त्रिभिरेतैश्च भवेदात्मा व्यवस्थितः ।। १०३ ।।\n\nअकारः पृथिवी ज्ञेया पीतवर्णेन संयुतः ।\n\nअन्तरीक्षं उकारस्तु विद्युद्वर्ण इहोच्यते ।। १०४ ।।\n\nमकारः स्वरिति ज्ञेयः शुक्लवर्णेन संयुतः ।\n\nध्रुवमेकाक्षरं ब्रह्म ओं इत्येवं व्यवस्थितम् ।। १०५ ।।\n\nस्थिरासनो भवेन्नित्यं चिन्तानिद्राविवर्जितः ।\n\nआसु स जायते योगी नान्यथा शिवभाषितम् ।। १०६ ।।\n\nय इदं पठते नित्यं शृणोति च दिने दिने ।\n\nसर्वपापविशुद्धात्मा शिवलोकं स गच्छति ।। १०७ ।।\n\nदेवी उवाच\n\nस्थूलस्य लक्षणं ब्रूहि कथं मनो विलीयते ।\n\nपरमार्थं च निर्वाणं स्थूलसूक्ष्मस्य लक्षणम् ।। १०८ ।।\n\nशिव उवाच\n\nयेन ज्ञानेन हे देवि विद्यते न च किल्बिषी ।\n\nपृथिव्यापस्तथा तेजो वायुराकाशमेव च ।\n\nस्थूलरूपी स्थितोऽयं च सूक्ष्मश्च अन्यथा स्थितः ।। १०९ ।।\n\nइति ज्ञानसङ्कलिनीतन्त्रं समाप्तम् ।।"
    }
]