[
    {
        "text": "अध्यायः १५\n\n\n श्रीनारद उवाच -\n\nदिग्जयस्य मिषेणासौ भूभारं हारयन्मुहुः ॥\n\nप्रद्युम्नो भगवान्साक्षादंगदेशं ततो ययौ ॥१॥\n\nअंगेशोऽन्तःपुराधीशो गृहीतो यादवैर्वने ॥\n\nसोऽपि तस्मै बलिं प्रादात्प्रद्युम्नाय महात्मने ॥२॥\n\nउड्डीशडामराधीशो बृहद्‌बाहुर्महाबलः ॥\n\nन ददौ स बलिं तस्मै प्रद्युम्नाय मदोत्कटः ॥३॥\n\nप्रद्युम्नप्रेषितो वीरः साम्बो जांबवतीसुतः ॥\n\nएकाकी प्रययौ धन्वी रथेनादित्यवर्चसा ॥४॥\n\nछादयामास बाणौघैर्डामरं नगरं नृप ॥\n\nगिरिं तुषारपटलैर्जीमूत इव सर्वतः ॥५॥\n\nतदा तु डामराधीशो धर्षितः सन्कृतांजलिः ॥\n\nबलिं ददौ नमस्कृत्य प्रद्युम्नाय महात्मने ॥६॥\n\nवंगदेशाधिपो वीरो वीरधन्वा मदोत्कटः ॥\n\nआययौ संमुखे योद्धुमक्षौहिण्याऽऽवृतो बलि ॥७॥\n\nचंद्रभानुर्हरेः पुत्रः प्रद्युम्नस्य प्रपश्यतः ॥\n\nबिभेद तद्‌बलं बाणैः कुवाक्यैर्मित्रतामिव ॥८॥\n\nकरिणां बाणभिन्नानां शिरसो मौक्तिकानि च ॥\n\nप्रस्फुरंति निपेतुः कौ रात्रौ तारागणा इव ॥९॥\n\nनिपेतू रथिनोऽनेका गजाश्वाश्च पदातयः ॥\n\nतद्‌बाणैश्छिन्नशिरसः कूष्मांडशकला इव ॥१०॥\n\nक्षणमात्रेण तत्सैन्यक्षतजानां नदी ह्यभूत् ॥\n\nमनस्विनां हर्षकरी त्रस्तानां भयकारिणी ॥११॥\n\nमुण्डैः कबंधैर्धावद्‌भिर्हरिकेयुरकुंडलैः ॥\n\nकिरीटैः कंकणैः शस्त्रैर्महामारीव भूर्बभौ ॥१२॥\n\nकूष्माण्डोन्मादवेताला भैरवा ब्रह्मराक्षसाः ॥\n\nशिरांसि जगृहुर्वेगाद्धरमालार्थहेतवे ॥१३॥\n\nइत्थं निपातिते सैन्ये वीरधन्वा समागतः ॥\n\nचंद्रभानुं तताडाशु गदया वज्रकल्पया ॥१४॥\n\nतद्‌गदातिप्रहारेण न चचाल हरेः सुतः ॥\n\nचंद्रभानुर्गदां नीत्वा तं तताड भुजांतरे ॥१५॥\n\nगदाप्रहारव्यथितो मूर्छितो धरणीतले ॥\n\nपपात पादप इव प्रोद्वमन् रुधिरं मुखात् ॥१६॥\n\nलब्धसंज्ञो मुहूर्तेन वंगदेशाधिपो नृपः ॥\n\nप्रययौ शरणं सोऽपि प्रद्युम्नस्य महात्मनः ॥१७॥\n\nयाते दत्तबलौ राजन्नगरं वीरधन्वनि ॥\n\nब्रह्मपुत्रं समुत्तीर्य प्रद्युम्नोऽमितविक्रमः ॥१८॥\n\nआशीमाधिपतिं बिंबं गृहीत्वा यादवेश्वरः ॥\n\nबलिमादाय यदुभिः कामरूपं समाययौ ॥१९॥\n\nकामरुपेश्वरः पुंड्र ऐंद्रजालविशारदः ॥\n\nनिर्गतः सेनया सार्द्धं योद्धुं प्रद्युम्नसंमुखे ॥ २०॥\n\nआशीमानां यदूनां च घोरं युद्धं बभूव ह ॥\n\nबाणैः कुठारैः परिघैः शूलैः खड्गर्ष्टिशक्तिभिः ॥२१॥\n\nपुंड्रो विद्याश्चकाराशु पैशाचोरगराक्षसीः ॥\n\nततो गुह्यकगंधर्वाः सर्वतो मैथिलेश्वर ॥२२॥\n\nप्रधावंतो रणे राजन्पिशाचाः पिशिताशनाः ॥\n\nकोटिशः कोटिशोंऽगारान् क्षेपयंतो मुहुर्मुहुः ॥२३॥\n\nक्षणमात्रेण तत्सैन्यं वमंतो गरलं मुखात् ॥\n\nफूत्कारमपि कुर्वंतो दंदशूकाः समागताः ॥२४॥\n\nखरारूढा दंतवक्रा ललज्जिह्वाभयंकराः ॥\n\nचर्वयंतो नरान् युद्धे धावंतो राक्षसास्ततः ॥२५॥\n\nयक्षाश्च सिंहवदना तुरंगवदना नृप ॥\n\nछिंधि भिंधीति गर्जंतः शूलहस्ता इतस्ततः ॥२६॥\n\nक्षणमात्रेण मेघानां समूहैश्छादितं नभः ॥\n\nअंधकारो ह्यभूद्राजन् रजसा वातवेगतः ॥२७॥\n\nभोजवृष्ण्यंधकमधुशूरसेनदशार्हकाः ॥\n\nभयं प्रापुर्महायुद्धे न्यस्तशस्त्रा यदूत्तमाः ॥२८॥\n\nकृष्णदत्तं धनुः कार्ष्णिरादाय प्रतिकारवित् ॥\n\nसत्त्वात्मिकां महाविद्यां बाणैः प्रायुङ्क्त मैथिल ॥२९॥\n\nबाणैः पिशाचानुरगान् सयक्षान्\n\n     रक्षांसि गंधर्वघनांधकारान् ॥\n\nबिभेद दिव्यैः प्रभवैर्यथा हि\n\n     नीहारमेघान् किरणैर्विवस्वान् ॥३०॥\n\nबाणैश्च पुंड्रं सरथं सवाहनं\n\n     तं भ्रामयित्वा घटिकाद्वयं खे ॥\n\nनिपातयामास रणे सपत्‍नं\n\n     पद्मं पृथिव्यामिव मारुतः किल ।३१॥\n\nबुद्धस्तदा तं शरणं समेत्य\n\n     प्रधर्षितः सद्य उपायनानि ॥\n\nलक्षैर्हयानामयुतैर्गजानां\n\n     युतानि दत्त्वा प्रणनाम कार्ष्णिम् ॥३२॥\n\nविपाशां स तदोत्तीर्य सैन्यैः शोणनदं नृप ॥\n\nकैकयानाययौ धन्वी प्रद्युम्नो यदुनंदनः ॥३३॥\n\nकैकयस्याधिपो राजा धृतकेतुर्महाबलः ॥\n\nवसुदेवस्वसुः साक्षाच्छ्रुतकीर्तेः पतिर्महान् ॥३४॥\n\nप्रद्युम्नमर्हयामास धृतकेतुः स यादवम् ॥\n\nभक्त्या परमया राजञ्छ्रीकृष्णस्य प्रभाववित् ॥३५॥"
    }
]