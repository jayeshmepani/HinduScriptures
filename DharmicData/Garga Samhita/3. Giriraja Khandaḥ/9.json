[
    {
        "text": "अध्यायः ०९\n\n\nश्रीबहुलाश्व उवाच - \n\nअहो गोवर्धनः साक्षाद्‌गिरिराजो हरिप्रियः । \n\n तत्समानं न तीर्थं हि विद्यते भूतले दिवी ॥ १ ॥ \n\n कदा बभूव श्रीकृष्णवक्षसोऽयं गिरीश्वरः । \n\n एतद्वद महाबुद्धे त्वं साक्षाद्धरिमानसः ॥ २ ॥ \n\n श्रीनारद उवाच - \n\nगोलोकोत्पत्तिवृत्तान्तं शृणु राजन् महामते । \n\n चतुष्पदार्थदं नॄणामाद्यलीलासमन्वितम् ॥ ३ ॥ \n\n अनादिरात्मा पुरुषो निर्गुणः प्रकृतेः परः । \n\n परिपूर्णतमः साक्षाच्छ्रीकृष्णो भगवान्प्रभुः ॥ ४ ॥ \n\n प्रत्यग्धामा स्वयंज्योती रममाणो निरन्तरम् । \n\n यत्र कालः कलयतामीश्वरो धाममानिनाम् ॥ ५ ॥ \n\n राजन्न प्रभवेन्माया न महांश्च गुणः कुतः । \n\n न विशन्ति क्वचिद्‌राजन् मनश्चितो मतिर्ह्यहम् ॥ ६ ॥ \n\n स्वधाम्नि ब्रह्म साकारमिच्छया व्यरचीकरत् । \n\n प्रथमं चाभवच्छेषो बिसश्वेतो बृहद्वपुः ॥ ७ ॥ \n\n तदुत्संगे महालोको गोलोको लोकवन्दितः । \n\n यं प्राप्य भक्तिसंयुक्तः पुनरावर्तते न हि ॥ ८ ॥ \n\n असंख्यब्रह्माण्डपतेर्गोलोकाधिपतेः प्रभोः । \n\n पुनः पादाब्जसंभूता गंगा त्रिपथगामिनी ॥ ९ ॥ \n\n पुनर्वामांसतस्तस्य कृष्णाऽभूत्सरितां वरा । \n\n रेजे शृङ्गारकुसुमैर्यथोष्णिङ्‍मुद्रिता नृप ॥ १० ॥ \n\n श्रीरासमण्डलं दिव्यं हेमरत्‍नसमन्वितम् । \n\n नानाशृङ्गारपटलं गुल्फाभ्यां श्रीहरेः प्रभोः ॥ ११ ॥ \n\n सभाप्रांगणवीथीभिर्मण्डपैः परिवेष्टितः । \n\n वसन्तमाधुर्यधरः कूजत्कोकिलसंकुलः ॥ १२ ॥ \n\n मयूरैः षट्पदैर्व्याप्तः सरोभिः परिसेवितः । \n\n जातो निकुंजो जंघाभ्यां श्रीकृष्णस्य महात्मनः ॥ १३ ॥ \n\n वृदावनं च जानुभ्यां राजन् सर्ववनोत्तमम् । \n\n लीलासरोवरः साक्षादूरुभ्यां परमात्मनः ॥ १४ ॥ \n\n कटिदेशात्स्वर्णभूमिर्दिव्यरत्‍नखचित्प्रभा । \n\n उदरे रोमराजिश्च माधव्यो विस्तृता लताः ॥ १५ ॥ \n\n नानापक्षिगणैर्व्याप्ता ध्वनद्‌भ्रमरभूषिताः । \n\n सुपुष्पफलभारैश्च नताः सत्कुलजा इव ॥ १६ ॥ \n\n श्रीनाभिपंकजात्तस्य पंकजानि सहस्रशः । \n\n सरःसु हरिलोकस्य तानि रेजुरितस्ततः ॥ १७ ॥ \n\n त्रिबलिप्रांततो वायुर्मन्दगाम्यतिशीतलः । \n\n \n[\n१\n]\nजत्रुदेशाच्छुभा जाता मथुरा द्वारकापुरी ॥ १८ ॥ \n\n भुजाभ्यां श्रीहरेर्जाताः श्रीदामाद्यष्ट पार्षदाः । \n\n नन्दाश्च मणिबंधाभ्यामुपनन्दाः कराग्रतः ॥ १९ ॥ \n\n श्रीकृष्णबाहुमूलाभ्यां सर्वे वै वृषभानवः । \n\n कृष्णरोमसमुद्‌भूताः सर्वे गोपगणा नृप ॥ २० ॥ \n\n श्रीकृष्णमनसो गावो वृषा धर्मधुरन्धराः । \n\n बुद्धेर्यवसगुल्मानि बभूवुमैंथिलेश्वर ॥ २१ ॥ \n\n तद्वामांसात्समुद्‌भूतं गौरं तेजः स्फुरत्प्रभम् । \n\n लीला श्रीर्भूश्च विरजा तस्माज्जाता हरेः प्रियाः ॥ २२ ॥ \n\n लीलावती प्रिया तस्य तां राधां तु विदुः परे । \n\n श्रीराधाया भुजाभ्यां तु विशाखा ललिता सखी ॥ २३ ॥ \n\n सहचर्यस्तथा गोप्यो राधारोमोद्‌भवा नृप । \n\n एवं गोलोकरचनां चकार मधुसूदनः ॥ २४ ॥ \n\n विधाय सर्व निजलोकमित्थं \n\n     श्रीराधया तत्र रराज राजन् । \n\n असंख्यलोकाण्डपतिः परात्मा \n\n     परः परेशः परिपूर्णदेवः ॥ २५ ॥ \n\n तत्रैकदा सुन्दररासमण्डले \n\n     स्फुरत्क्वणन्नूपुरशब्दसंकुले । \n\n सुच्छत्रमुक्ताफलदामजावृत- \n\n     स्रवद्‌बृहद्‌बिन्दुविराजितांगणे ॥ २६ ॥ \n\n श्रीमालतीनां सुवितानजालतः \n\n     स्वतः स्रवत्सन्मकरन्दगन्धिते । \n\n मृदङ्गतालध्वनिवेणुनादिते \n\n     सुकण्ठगीतादिमनोहरे परे ॥ २७ ॥ \n\n श्रीसुन्दरीरासरसे मनोरमे \n\n     मध्यस्थितं कोटिमनोजमोहनम् । \n\n जगाद राधापतिमूर्जया गिरा \n\n     कृत्वा कटाक्षं रसदानकौशलम् ॥ २८ ॥ \n\n राधोवाच - \n\nयदि रासे प्रसन्नोऽसि मम प्रेम्णा जगत्पते । \n\n तदाहं प्रार्थनां त्वां तु करोमि मनसि स्थिताम् ॥ २९ ॥ \n\n श्रीभगवानुवाच - \n\nइच्छां वरय वामोरु या ते मनसि वर्त्तते । \n\n न देयं यदि यद्वस्तु प्रेम्णा दास्यामि तत्प्रिये ॥ ३० ॥ \n\n राधोवाच - \n\nवृन्दावने दिव्यनिकुंजपार्श्वे \n\n     कृष्णातटे रासरसाय योग्यम् । \n\n रहःस्थलं त्वं कुरुतान्मनोज्ञं \n\n     मनोरथोऽयं मम देवदेव ॥ ३१ ॥ \n\n श्रीनारद उवाच - \n\nतथाऽस्तु चोक्त्वा भगवान् रहोयोग्यं विचिन्तयन् । \n\n स्वनेत्रपंकजाभ्यां तु हृदयं संददर्श ह ॥ ३२ ॥ \n\n तदैव कृष्णहृदयाद्‌‌गोपीव्यूहस्य पश्यतः । \n\n निर्गतं सजलं तेजोऽनुरागस्येव चांकुरम् ॥ ३३ ॥ \n\n पतितं रासभूमौ तद्‌ववृधे पर्वताकृति । \n\n रत्‍नधातुमयं दिव्यं सुनिर्झरदरीवृतम् ॥ ३४ ॥ \n\n कदंबबकुलाशोकलताजालमनोहरम् । \n\n मन्दारकुन्दवृन्दाढ्यं सुपक्षिगणसंकुलम् ॥ ३५ ॥ \n\n क्षणमात्रेण वैदेह लक्षयोजनविस्तृतम् । \n\n शतकोटिर्योजनानां लंबितं शेषवत्पुनः ॥ ३६ ॥ \n\n ऊर्ध्वं समुन्नतं जातं पञ्चाशत्कोटियोजनम् । \n\n करीन्द्रवत्स्थितं शश्वत्पञ्चाशत्कोटिविस्तृतम् ॥ ३७ ॥ \n\n कोटियोजनदीर्घांगैः शृङ्गानां शतकैः स्फुरत् । \n\n उच्चकैः स्वर्णकलशैः प्रासादमिव मैथिल ॥ ३८ ॥ \n\n गोवर्धनाख्यं तच्चाहुः शतशृङ्गं तथापरे । \n\n एवंभूतं तु तदपि वर्द्धितं मनसोत्सुकम् ॥ ३९ ॥ \n\n कोलाहले तदा जाते गोलोके भयविह्वले । \n\n वीक्ष्योत्थाय हरिः साक्षाद्धस्तेनाशु तताड तम् ॥ ४० ॥ \n\n किं वर्द्धसे भो प्रच्छिन्नं लोकमाच्छाद्य तिष्ठसि । \n\n किं वा न चैते वसितुं तच्छान्तिमकरोद्धरिः ॥ ४१ ॥ \n\n संवीक्ष्य तं गिरिवरं प्रसन्ना भगवत्प्रिया । \n\n तस्मिन् रहःस्थले राजन् रराज हरिणा सह ॥ ४२ ॥ \n\n सोऽयं गिरिवरः साक्षाच्छ्रीकृष्णेन प्रणोदितः । \n\n सर्वतीर्थमयः श्यामो घनश्यामः सुरप्रियः ॥ ४३ ॥ \n\n भारतात्पश्चिमदिशि शाल्मलीद्वीपमध्यतः । \n\n गोवर्धनो जन्म लेभे पत्‍न्यां द्रोणाचलस्य च ॥ ४४ ॥ \n\n पुलस्त्येन समानीतो भारते व्रजमण्डले । \n\n वैदेह तस्यागमनं मया तुभ्यं पुरोदितम् ॥ ४५ ॥ \n\n यथा पुरा वर्द्धितुमुत्सुकोऽयं \n\n     तथा पिधानं भविता भुवो वा । \n\n विचिन्त्य शापं मुनिना परेशो \n\n     द्रोणात्मजायेति ददौ क्षयार्थम् ॥ ४६ ॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nगिरिराजोत्पत्तिवर्णनं नाम नवमोऽध्यायः ॥ ९ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]