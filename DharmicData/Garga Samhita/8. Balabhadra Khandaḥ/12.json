[
    {
        "text": "अध्यायः १२\n\n\nबलभद्रखण्डः - द्वादशोऽध्यायः \n\n\n\nबलराम कवचम् - \n\n\n\n\n\nदुर्योधन उवाच -\n\nगोपीभ्यः कवचं दत्तं गर्गाचार्येण धीमता ॥ \n\n सर्वरक्षाकरं दिव्यं देहि मह्यं महामुने ॥१॥\n\n प्राड्‌विपाक उवाच -\n\nस्नात्वा जले क्षौमधरः कुशासनः \n\n     पवित्रपाणिः कृतमन्त्रमार्जनः ॥ \n\n स्मृत्वाथ नत्वा बलमच्युताग्रजं \n\n     संधारयेद्धर्मसमाहितो भवेत् ॥२॥\n\n गोलोकधामाधिपतिः परेश्वरः \n\n     परेषु मां पातु पवित्रकीर्तनः ॥ \n\n भूमण्डलं सर्षपवद्विलक्ष्यते \n\n     यन्मूर्ध्नि मां पातु स भूमिमण्डले ॥३॥\n\n सेनासु मां रक्षतु सीरपाणि-\n\n     र्युद्धे सदा रक्षतु मां हली च ॥ \n\n दुर्गेषु चाव्यान्मुसली सदा मां \n\n     वनेषु संकर्षण आदिदेवः ॥४॥\n\n कलिंदजावेगहरो जलेषु \n\n     नीलांबरो रक्षतु मां सदाग्नौ ॥ \n\n वायौ च रामोऽवतु खे बलश्च \n\n     महार्णवेऽनन्तवपुः सदा माम् ॥५॥\n\n श्रीवासुदेवोऽवतु पर्वतेषु \n\n     सहस्रशीर्षा च महाविवादे ॥ \n\n रोगेषु मां रक्षतु रौहिणेयो \n\n     मां कामपालोऽवतु वा विपत्सु ॥६॥\n\n कामात्सदा रक्षतु धेनुकारिः \n\n     क्रोधत्सदा मां द्विविदप्रहारी ॥ \n\n लोभात्सदा रक्षतु बल्वलारि-\n\n     र्मोहात्सदा मां किल मागधारिः ॥७॥\n\n प्रातः सदा रक्षतु वृष्णिधुर्यः \n\n     प्राह्णे सदा मां मथुरापुरेन्द्रः ॥ \n\n मध्यन्दिने गोपसखः प्रपातु \n\n     स्वराट् पराह्णेऽवतु मां सदैव ॥८॥\n\n सायं फणींद्रोऽवतु मां सदैव \n\n     परात्परो रक्षतु मां प्रदोषे ॥ \n\n पूर्णे निशीथे च दुरन्तवीर्यः \n\n     प्रत्यूषकालेऽवतु मां सदैव ॥९॥\n\n विदिक्षु मां रक्षतु रेवतीपति-\n\n     र्दिक्षु प्रलंबारिरधो यदूद्वहः ॥ \n\n ऊर्ध्वं सदा मां बलभद्र आरा-\n\n     त्तथा समन्ताद्‌बलदेव एव हि ॥१०॥\n\n अन्तः सदाव्यात्पुरुषोत्तमो बहि-\n\n     र्नागेन्द्रलीलोऽवतु मां महाबलः ॥ \n\n सदांतरात्मा च वसन् हरिः स्वयं \n\n     प्रपातु पूर्णः परमेश्वरो महान् ॥११॥\n\n देवासुराणां भयनाशनं च \n\n     हुताशनं पापचयेन्धनानाम् ॥ \n\n विनाशनं विघ्नघटस्य विद्धि \n\n     सिद्धासनं वर्मवरं बलस्य ॥१२॥\n\n\n\n\n\nइति श्रीगर्गसंहितायां बलभद्रखण्डे \n\nस्तोत्रकवचवर्णनं नाम द्वादशोऽध्यायः ॥१२॥\n\n\n\n हरिः ॐ तत्सत् श्रीकृष्णार्पणमस्तु ॥"
    }
]