[
    {
        "text": "अध्यायः ३९\n\n\nगर्ग उवाच - \n\nकृष्णं दृष्ट्वा हरस्तत्र भीतः शंकितमानसः ॥ \n\n त्यक्त्वा चापत्रिशूलादीन्भक्त्या श्रीनाथमब्रवीत् ॥१॥\n\n शंकर उवाच - \n\nॐ अविनयमपनय विष्णो दमय मनः शमय विषयमृगतृष्णाम् ॥ \n\n भूतदयां विस्तारय तारय संसारसागरतः ॥२॥\n\n दिव्यधुनीमकरंदे परिमलपरिभोगसच्चिदानंदे ॥ \n\n श्रीपतिपदारविंदे भवभयखेदच्छिदे वंदे ॥३॥\n\n सत्यपि भेदापगमे नाथ तवाहं न मामकीनस्त्वम् ॥ \n\n सामुद्रो हि तरंगः क्वचन समुद्रो न तारंगः ॥४॥\n\n उद्‌धृतनग नगभिदनुज दनुजकुलामित्र मित्रशशिदृष्टे ॥ \n\n दृष्टे भवति प्रभवति न भवति किं भवतिरस्कारः ॥५॥\n\n मत्स्यादिभिरवतारैरवतारवताऽवता वसुधाम् ॥ \n\n परमेश्वर परिपाल्यो भवता भवतापभीतोऽहम् ॥६॥\n\n दामोदर गुणमंदिर सुन्दरवदनारविंद गोविन्द ॥ \n\n भवजलधिमथनमंदर परमं दरमपनय त्वं मे ॥७॥\n\n नारायण करुणामय शरणं करवाणि तावकौ चरणौ ॥ \n\n इति षट्पदी मदीये वदनसरोजे सदा वसतु ॥८॥\n\n इति स्तुतः शंकरेण प्रीतः संकर्षणानुजः ॥ \n\n पप्रच्छ सर्वाभिप्रायं नमन्तं चन्द्रशेखरम् ॥९॥\n\n श्रीकृष्ण उवाच - \n\nकिं कृतस्तेऽपराधो वै मत्पुत्रेण कुबुद्धिना ॥ \n\n यतस्त्वया हतः संख्येऽनिरुद्धो मूर्च्छितः कृतः ॥१०॥\n\n हतं यदुबलं कस्मात्कस्मात्त्वं चागतो रणे ॥ \n\n कस्माद्युद्धं च कृतवांस्तन्मे व्याख्यातुमर्हसि ॥११॥\n\n इत्थं श्रीकृष्णवचनं निशम्य प्रमथेश्वरः ॥ \n\n उवाच लज्जितो भूत्वा विचार्य मधुसूदनम् ॥१२॥\n\n शंकर उवाच - \n\nदेवदेव जगन्नाथ राधिकेश जगन्मय ॥ \n\n पाहि पाहि कृपाकारिन्निस्त्रपं मां कृतागसम् ॥१३॥\n\n त्वं न जानासि किं देव कथयिष्यामि किं त्वहम् ॥ \n\n भक्तस्य पालनं कर्तुं मायया तव मोहितः ॥१४॥\n\n अहमागतवान्देव त्वं सर्वं क्षंतुमर्हसि ॥ \n\n शास्ताहं सर्वलोकस्य मानादिति मया हरे ॥१५॥\n\n मारिताः संगरे शूरा वृष्णयः कृष्णदेवताः ॥ \n\n तस्मात्संतः स्वयं त्यक्त्वा परमैश्वर्यमीप्सितम् ॥१६॥\n\n ध्यायंते सततं कृष्णपादाब्जं ते निरापदम् ॥ \n\n सुखं दुःखं नृणां तावद्यावत्कृष्णे न मानसम् ॥१७॥\n\n कृष्णे मनसि सञ्जाते भेत्ति खड्गो दुरत्ययः ॥ \n\n नराणां कर्मवृक्षाणां मूलच्छेदं करोति यः ॥१८॥\n\n मद्‌भक्तिबलदर्पिष्ठा मत्प्रभुं त्वां यदूत्तमम् ॥ \n\n न मन्यंते च ते सर्वे यास्यंति निरयं ध्रुवम् ॥१९॥\n\n इत्युक्त्वा शंकरस्तूष्णीं भूत्वा कृष्णस्य पादयोः ॥ \n\n पपात दंडवद्‌भक्त्या ह्यश्रुपूर्णाकुलेक्षणः ॥२०॥\n\n उत्थाप्याश्वास्य तं रुद्रं पार्श्वतस्तत्प्रदर्शनात् ॥ \n\n मिलित्वा भगवान्कृष्ण आलुलोक सुधार्द्रदृक् ॥२१॥\n\n आह कृष्णः सुराः सर्वे कुर्वंति भक्तपालनम् ॥ \n\n त्वया जुगुप्सितं कर्म किं कृतं भक्तपालने ॥२२॥\n\n ममासि हृदये त्वं तु भवतो हृदये ह्यहम् ॥ \n\n आवयोरंतरं नास्ति मूढाः पश्यंति दुर्द्धियः ॥२३॥\n\n त्वां नमंति च मद्‌भक्तास्त्वद्‌भक्ता मां सदाशिव ॥ \n\n ये न मन्यंति मद्वाक्यं यास्यंति नरकं च ते ॥२४॥\n\n इत्युक्त्वा भगवान्कृष्णो हतं पुत्रं सुनन्दनम् ॥ \n\n दृष्ट्या पीयूषवर्षिण्या जीवयामास संयुगे ॥२५॥\n\n तत्पश्चादनिरुद्धस्य हृदयाच्छूलमेव च ॥ \n\n शनैः शनैः समाकृष्य जीवयामास तं हरिः ॥२६॥\n\n तत्पश्चाद्यादवान्सर्वान्निहतान्संयुगे भृशम् ॥ \n\n अजीवयत्सुधादृष्ट्या कृष्णस्तु प्रभुरीश्वरः ॥२७॥\n\n तावत्सदुंदुभिरवं पुष्पवृष्टिं दिवौकसः ॥ \n\n उत्साहलक्षणां चक्रुः प्रसाद्य गरुडध्वजम् ॥२८॥\n\n प्रभुं त्रैलोक्यनेतारं कृष्णं दृष्ट्वा यदूत्तमाः ॥ \n\n उत्थाय संभ्रमाच्चक्रुर्जयारावं मुदान्विताः ॥२९॥\n\n अथोत्थितो बल्वलस्तु महादेवन रक्षितः ॥ \n\n क्व गतश्चानिरुद्धो वै ब्रुवन्वाक्यं रुषान्वितः ॥३०॥\n\n ततः शर्वेण दैत्यस्तु बोधितो वचनैः शुभैः ॥ \n\n ज्ञात्वा कृष्णस्य माहात्म्यं मुदितोऽभून्महामनाः ॥३१॥\n\n ततः प्रणम्य गोविंदं स्तुत्वा दैत्यस्तु बल्वलः ॥ \n\n तुरगं प्रददौ राजन्बहुद्रव्येण संयुतम् ॥३२॥\n\n ततो यज्ञहयं नीत्वा पुत्रपौत्रसमन्वितः ॥ \n\n सेतुमार्गेण कृष्णस्तु प्रययौ पश्चिमां दिशम् ॥३३॥\n\n कृष्णे गते भगवति राज्ये संस्थाप्य बल्वलम् ॥ \n\n कैलासं प्रययौ रुद्रः सगणस्तु सभैरवः ॥३४॥\n\n एतत्कृष्णचरित्रं तु ये शृण्वन्ति गृहे जनाः ॥ \n\n तेषां सहायं भगवान्करिष्यति सदा हरिः ॥३५॥\n\n\n\n\n\nइति श्रीगर्गसंहितायां हयमेधखण्डे \n\nऽनिरुद्धविजयवर्णनं नामैकोनचत्वारिंशोऽध्यायः ॥३९॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]