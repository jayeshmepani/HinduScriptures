[
    {
        "text": "अध्यायः ४९\n\n\n बहुलाश्व उवाच -\n\nकथं चकार विधिवद्‌राजसूयाध्वरं नृपः ॥\n\nएतन्मे ब्रूही विप्रेन्द्र त्वं परावरवित्तमः ॥१॥\n\nश्रीनारद उवाच -\n\nअथोग्रसेनो नृपतिः सर्वधर्मभृतां वरः ॥\n\nश्रीकृष्णेन सहायेन क्रतुराजं चकार ह ॥२॥\n\nगर्गाद्यदुकुलाचार्यान्मुहूर्तं बोध्य यत्‍नतः ॥\n\nबंधुभ्यः प्रददौ राजन्सुहृद्‌भ्योऽपि निमंत्रणम् ॥३॥\n\nभक्त्या परमयाऽऽहूता ऋषयो मुनयो द्विजाः ॥\n\nआजग्मुर्द्वारकां सर्वे पुत्रशिष्यैः समावृताः ॥४॥\n\nवेदव्यासः शुकः साक्षान्मैत्रेयोऽथ पराशरः ॥\n\nपैलः सुमंतुर्दुर्वासा वैशंपायन इत्यपि ॥५॥\n\nजैमिनिर्भार्गवो रामो दत्तात्रेयोऽसितो मुनिः ॥\n\nअंगिरा वामदेवोऽत्रिर्वसिष्ठः कण्व एव च ॥६॥\n\nविश्वामित्रः शतानन्दो भारद्वाजोऽथ गौतमः ॥\n\nकपिलः सनकाद्याश्च विभांडश्च पतञ्जलिः ॥७॥\n\nद्रोणः कृपः प्राड्‌विपाकः शांडिल्यो मुनिसत्तमः ॥\n\nअन्ये च मुनयो राजन्सशिष्याश्च समागताः ॥८॥\n\nब्रह्मा शिवो जंभभेदी देवा रुद्रगणास्तथा ॥\n\nआदित्या मरुतः सर्वे वसवो ह्यग्नयोऽश्विनौ ॥९॥\n\nयमोऽथ वरुणः सोमो धनदो गणनायकः ॥\n\nसिद्धा विद्याधराश्चैव गंधर्वाः किन्नरादयः ॥१०॥\n\nगंधर्वाप्सरसः सर्वा विद्याधर्य्यः समागताः ॥\n\nवेताला दानवा दैत्याः प्रल्हादो बलिना सह ॥११॥\n\nरक्षोभिर्भीषणैः सार्द्धं लंकाधीशो विभीषणः ॥\n\nसर्वैश्च वानरैः सार्द्धं हनुमान् वायुनन्दनः ॥१२॥\n\nऋक्षैश्च दंष्ट्रिभिः सार्द्धं जांबवानृक्षराड्बली ॥\n\nसर्वैश्च पक्षिभिः सार्द्धं गरुडः पक्षिराड्बली ॥१३॥\n\nसर्वैः सरीसृपैः सार्द्धं वासुकिर्नागराड्बली ॥\n\nगोरूपधारिणी पृथ्वी सर्वाभिः कामधेनुभिः ॥१४॥\n\nसर्वैः शैलैर्मूर्तिमद्‌भिः सुमेरुश्च हिमाचलः ॥\n\nगुल्मवृक्षलताभिश्च वटः साक्षात्प्रयागराट् ॥१५॥\n\nमहानदीभिः सहिता श्रीगंगा यमुनानदी ॥\n\nपारावाराः सप्त तथा रत्‍नोपायनसंयुताः ॥१६॥\n\nआजग्मुरुग्रसेनस्य राजसूयस्य चाध्वरे ॥\n\nसप्तस्वरास्त्रयो ग्रामा नवारण्या नवोषराः ॥१७॥\n\nचतुर्दशैव गुह्यानि विख्यातानि महीतले ॥\n\nतीर्थराजः प्रयागश्च पुष्करं बद्रिकाश्रमः ॥१८॥\n\nसिद्धाश्रमो विनशनं कुण्डैः सर्वैः सरोवरैः ॥\n\nवनानि दण्डकादीनि सर्वैश्चोपवनैः सह ॥१९॥\n\nक्षेत्रैः समग्रैर्विमलैरेते तत्र समाययुः ॥\n\nश्रीमद्‌गोवर्धनो नाम गिरिराजो व्रजाद्धरिम् ॥२०॥\n\nवृन्दावनव्रजवनैः सरः कुण्डैः समाययौ ॥\n\nकीर्तिर्यशोमतिः साक्षाद्‌गोपीभिर्गोपिकेश्वरी ॥२१॥\n\nश्रीराधा शिबिकारूढा सखीसंघैश्च कोटिभिः ॥\n\nशतयूथश्च गोपीनां द्वारकां प्रययौ मुदा ॥२२॥\n\nतासां वासो यत्र यत्र गोपीभूमिश्च साभवत् ॥\n\nतदंगराज संजातं गोपीचन्दनमेव हि ॥२३॥\n\nगोपीचंदनलिप्तांगो नरो नारायणो भवेत् ॥\n\nचतुर्वर्णास्तथा सर्वे आजग्मुस्तस्य चाध्वरे ॥२४॥\n\nधृतराष्ट्रो बुद्धिचक्षुः साक्षद्‍दुर्योधनः कलिः ॥\n\nशाल्वो भीष्मश्च कर्णश्च कुन्तीपुत्रो युधिष्ठिरः ॥२५॥\n\nभीमोऽर्जुनोऽथ नकुलः सहदेवस्तथापरे ॥\n\nदमघोषो वृद्धशर्मा जयसेनो महानृपः ॥२६॥\n\nधृष्टकेतुर्भीष्मकश्च नाग्नजित्कौशलेश्वरः ॥\n\nबृहत्सेनो धृतिः साक्षान्मैथिलेशः पितामहः ॥२६॥\n\nअन्येऽपि तत्र राजानः सुहृत्संबंधिबांधवाः ॥\n\nसहस्त्रीभिस्तथा पौत्रेः पुत्रैराजग्मुरध्वरम् ॥२८॥"
    }
]