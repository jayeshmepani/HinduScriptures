[
    {
        "text": "अध्यायः २२\n\n\n द्वारकाखण्डः - द्वाविंशोऽध्यायः\n\n\n\nसुदामाविप्रोपाख्यानम् -\n\n\n\nश्रीनारद उवाच -\n\nश्रीकृष्णस्य सखा कश्चित् सुदामा नाम ब्राह्मणः ।\n\nस उवास स्वपुर्यां तु सत्या च भार्ययावृतः ॥ १ ॥\n\nविरक्तो धनहीनश्च वेदवेदांगपारगः ।\n\nसमानशीलया पत्‍न्या चक्रे वृत्तिमयाचिताम् ॥ २ ॥\n\nस कदाचित् प्रियां प्राह सीदमानां दरिद्रतः ।\n\nश्रीकृष्णो द्वारकानाथो मित्रं मम पतिव्रते ॥ ३ ॥\n\nमया तेनापि पठिता विद्या सान्दीपनेर्गृहे ।\n\nपुनर्न दृष्टः श्रीकृष्णो भोजवृष्ण्यन्धकेश्वरः ॥ ४ ॥\n\nत्रैलोक्यनाथो भगवान् दुःखहा दीनवत्सलः ।\n\nइति श्रुत्वा वचस्तस्य शुष्कवक्त्रा पतिव्रता ॥ ५ ॥\n\nजीर्णवस्त्रधरा दीना पतिं प्राह बुभुक्षिता ।\n\nयदि ब्रह्मन् ननु हरिः सखा ते कमलापतिः ॥ ६ ॥\n\nबुभुक्षितः कथंभूतो जीर्णकर्पटधारणः ।\n\nद्वारकायां जना गत्वा दृष्ट्वा साक्षाच्छ्रीयः पतिम् ।\n\nधनयुक्ताः समायान्ति तस्मात्वं गन्तुमर्हसि ॥ ७ ॥\n\nसुदामोवाच -\n\nसर्वेषां शिक्षकोऽहं त्वं तस्मै शिक्षां प्रदास्यसि ।\n\nविप्रस्य विदुषो भिक्षा धनं प्रकथितं प्रिये ॥ ८ ॥\n\nप्रियोवाच -\n\nसखातु श्रीपतिर्यस्य नातिदूरे प्रवर्त्तते ।\n\nतमुपेहि स ते दुःखं दारिद्र्यं नाशयिष्यति ॥ ९ ॥\n\nगता अवस्था मम ते दुःखदारिद्र्य भुंजतोः ।\n\nदातुः कृपानिधेः कान्त मित्रतायाश्च किं फलम् ॥ १० ॥\n\nसुदामोवाच -\n\nविधिना लिखितं भाग्यं तत्तथैव भविष्यति ।\n\nयातायातेन किं भद्रे हरेर्ध्यानं करोम्यहम् ॥ ११ ॥\n\nयद्‍द्वारि देशे राजानो देवगन्धर्वकिन्नराः ।\n\nआज्ञां विना न यास्यन्ति दीनस्य मम का कथा ॥ १२ ॥\n\nप्रियोवाच -\n\nविनाज्ञां नैव यास्यन्ति देवगन्धर्वकिन्नराः ।\n\nअन्तर्यामी हरिः शीघ्रं दूतैस्त्वामाह्वयिष्यति ॥ १३ ॥\n\nविप्र उवाच -\n\nदयालुरीदृशः कृष्णो परन्तु श्रृणु भामिनि ।\n\nविपत्तिकाले मित्रस्य न गच्छेद् गृहमुत्तमम् ॥ १४ ॥\n\nकथं तु याचनां कुर्वे चिराद्‍दृष्ट्वा स्वकं प्रियम् ।\n\nनिर्लोभात्तु भवेत् प्रीतिर्याचनात्तु गमिष्यति ॥ १५ ॥\n\nप्रियोवाच -\n\nदुःखदारिद्र्यहरणं श्रीहरेदर्शनं कुरु ।\n\nयाचना नैव कर्तव्या स तेऽर्थं बहु दास्यति ।\n\nएवं तु प्रियया विप्रो बहुधैवं प्रभाषितः ॥ १६ ॥\n\nअयं हि परमो लाभः कृत्वा मित्रस्य दर्शनम् ।\n\nउपायनं तु किं दास्ये लज्जितोऽहं दरिद्रतः ॥ १७ ॥\n\nइत्युक्त्वा सा गता शीघ्रं परगेह तदा सती ।\n\nतण्डुलांश्चतुरो मुष्टिन् याचित्वा स्वगृहं ययौ ॥ १८ ॥\n\nजीर्णकर्पटखण्डे च बद्ध्वा तान् पतये ददौ ॥ १९ ॥\n\nततो गृहीत्वा पृथुकांश्च तण्डुलान्\n\n     कुचैलधारी मलिनश्च दुर्बलः ।\n\nजगाम कृष्णस्य पुरीं शनैः शनै-\n\n     र्ब्रह्मण्यदेवं मनसा च संस्मरन् ॥ २० ॥\n\nसोत्तीर्य सिन्धुमुडुपेन ददर्श तत्र\n\n     श्रीद्वारकां हरिपुरिं कनकैर्विचित्राम् ।\n\nश्रेणीसभाविविधदुर्गगृहैः पताकैः\n\n     श्रृंगाटकैरतिबलैर्यदुभिश्च गुप्ताम् ॥ २१ ॥\n\nदृष्ट्वा कृष्णपुरीं विप्रो जनानापृछ्य श्रीहरेः ।\n\nश्रीमन्दिरं तु कुत्रास्ते सर्वे वदत साम्प्रतम् ॥ २२ ॥\n\nइति श्रुत्वा माधवस्य भवनानाञ्च रक्षकाः ।\n\nउचुस्ते वर्तते कृष्णः सर्वेषु मन्दिरेषु च ॥ २३ ॥\n\nइत्युपश्रुत्य सदनं प्रविश्यैकतमं द्विजः ।\n\nब्रह्मानन्दं गतः कृष्णं पर्यंकस्थं विलोक्य च ॥ २४ ॥\n\nसखायमागतं ज्ञात्वा सहसोत्थाय माधवः ।\n\nदोर्भ्यां मिलित्वा चान्योन्यं प्रेम्णा ह्यश्रुकलाकुलः ॥ २५ ॥\n\nस्वर्णपात्रेण तस्यापि पादौ प्रक्ष्याल्य तज्जलम् ।\n\nगृहीत्वा शिरसा तं तु पर्यंक उपवेश्य च ॥ २६ ॥\n\nअर्चनं कृतवान् गन्ध-चन्दनागुरुकुंकुमैः ।\n\nपक्वान्नैर्धूपदीपैश्च मधुपर्कैर्विधानतः ॥ २७ ॥\n\nपश्चादावेद्य ताम्बूलं गाञ्च स्वागतमब्रवीत् ।\n\nवृद्धं कुचैलं मलिनं दुर्बलं श्वेतमूर्द्धजम् ॥ २८ ॥\n\nमित्रविन्दा पर्यचर-द्व्यजनेन स्मितान्विता ।\n\nश्रीकृष्णस्य प्रियाः सर्वा विस्मिता जहसुस्तदा ॥ २९ ॥\n\nउचुः परस्परं नार्यः प्रेक्ष्य विप्रं समर्चितम् ।\n\nभिक्षुणा ह्यवधूतेन किमनेन कृतं तपः ॥ ३० ॥\n\nयेन त्रैलोक्यनाथेन सत्कृतश्चाग्रजो यथा ।\n\nएतस्मिन्नन्तरे तौ द्वौ कथयाञ्चक्रतुः कथाः ।\n\nपूर्वा गुरुकुले जाता हस्तौ गृह्य परस्परम् ॥ ३१ ॥\n\nश्रीकृष्ण उवाच -\n\nश्रृणु ब्रह्मन् प्रपठिता सर्वविद्या त्वया मया ।\n\nगुरवे दक्षिणां दत्वा पुनस्त्वं नैव दृश्यसे ॥ ३२ ॥\n\nअहं तु द्वारकां यातो जरासन्धभयात् सखे ।\n\nकुत्र स्थले तव विभो निवासो वद मे खलु ॥ ३३ ॥\n\nकदाचिदिन्धनार्थे वै गुरुदारैः प्रणोदिताः ।\n\nविद्यार्थिनो वयं सर्वे वनं जग्मुर्भयंकरम् ॥ ३४ ॥\n\nविपत्तिरभवत् तत्र वातवर्षभयंकरी ।\n\nरविरस्तं गतो रात्र्यामन्धकारोऽभवन्महान् ॥ ३५ ॥\n\nसर्वं जलमयं जातं स्थलं नैव तु दृश्यते ।\n\nवयं परस्परं सर्वे गृहीतकरपंकजा ॥ ३६ ॥\n\nविद्युत्प्रकाशे पश्यन्तो दिक्षु सर्वासु बभ्रमुः ।\n\nततः सूर्योदये जाते गुरुः सान्दीपनिर्महान् ॥ ३७ ॥\n\nजले शिष्यांश्च शीतार्तान् वनं गत्वा ददर्श ह ।\n\nजलात् सर्वान् स्थले कृत्वा गुरुरश्रुपरिप्लुतः ॥ ३८ ॥\n\nउवाच बालका यूयमस्मदाज्ञापरायणाः ।\n\nप्रेष्ठस्तु प्राणिनामात्मा तमनादृत्य मत्पराः ॥ ३९ ॥\n\nतस्माद्‌भवद्‌भ्यः सन्तुष्टो वरं दास्यामि दुर्लभम् ।\n\nभवतां चापि सर्वत्र पूर्णाः सन्तु मनोरथाः ॥ ४० ॥\n\nवेदशास्त्रपुराणानि कण्ठस्थानि भवन्तु हि ।\n\nतस्माद्‍गुरोश्च कृपया पूर्णोऽहं सर्वसौख्यतः ॥ ४१ ॥\n\nसुदामोवाच -\n\nदेवदेव गुरुस्त्वं तु कोटिब्रह्माण्डनायकः ।\n\nश्रीपतेस्तस्य गुरुषु वासोऽत्यन्तविडम्बनम् ॥ ४२ ॥\n\nततः सुदामा विप्रस्तु कृष्णाय परमात्मने ।\n\nपृथुकाँस्तण्डुलान् राजन् न प्रायच्छदवाङ्‍मुखः ॥ ४३ ॥\n\nसर्वात्मा भगवांस्तस्य ज्ञात्वाऽऽगमनकारणम् ।\n\nनायं विप्रस्तु श्रीकामो मुक्त्यर्थं मां तु सेवते ॥ ४४ ॥\n\nभार्यां पतिव्रता दुःखाद्धनाशां चास्य कुर्वती ।\n\nतस्माद्धनं कथं दास्ये अदात्रोश्च तयोरहम् ॥ ४५ ॥\n\nइति ब्रुवन् पुनर्ज्ञात्वा हेतोर्मम स तण्डुलान् ।\n\nप्रगृह्य गतवानत्र लज्जया नैव दास्यति ॥ ४६ ॥\n\nतस्मात्तु याचनां कुर्वे विदित्वैवं वचोऽब्रवीत् ॥ ४७ ॥\n\nकृष्ण उवाच -\n\nगृहान् मदर्थे भवता किमानीतमुपायनम् ।\n\nअण्वप्युपाहृतं यच्च भक्त्या भूरि भविष्यति ॥ ४८ ॥\n\nपत्रं पुष्पं फलं तोयं यो मे भक्त्या प्रयच्छति ।\n\nतदहं भक्त्युपहृतमश्नामि प्रयतात्मनः ॥ ४९ ॥\n\nइत्थमाभाष्य भगवानदातुश्च द्विजन्मनः ।\n\nचीरखण्डात्तण्डुलांश्च जहार किमिदं स्वयम् ॥ ५० ॥\n\nएतत्त्वयोपनीतं मे सखे परमप्रीणनम् ।\n\nविश्वं मां तर्पयिष्यन्ति ब्रह्मन्नेते च तण्डुलाः ॥ ५१ ॥\n\nईदृशा गोकुले भुक्ताः श्रेष्ठाः पृथुकतण्डुलाः ।\n\nमात्रा यशोदया दत्ताः पुनस्तान्नैव दृष्टवान् ॥ ५२ ॥\n\nइत्येकमुष्टि जग्ध्वा च भूमिजां सम्पदं ददौ ।\n\nद्वितीयां जग्धुमारेभे दातुं पातालसम्पदाम् ॥ ५३ ॥\n\nतावद्वक्षस्थलाच्छ्रीघं जगृहे श्रीः करं हरेः ।\n\nअपराधाद्विना नाथ कथं मां त्यक्तुमिच्छसि ॥ ५४ ॥\n\nएतावताऽलं श्रीकृष्ण शक्रतुल्यो द्विजो भवेत् ।\n\nद्विजेन निर्धनेनापि न ज्ञातं तद्‌रहस्यकम् ॥ ५५ ॥\n\nसम्पूर्णञ्च धनं प्राप्तं स्वगृहे विष्णुमायया ।\n\nउषित्वा रजनीमेकां भुक्त्वा पीत्वा सुखं गतः ॥ ५६ ॥\n\nश्वोभूते स्वगृहान् गन्तुं कृष्णं नत्वा मनो दधे ।\n\nस चाज्ञप्तो भगवता वन्दितः परिरम्भितः ॥ ५७ ॥\n\nयाचना न कृता तेन व्रीडितः स्वगृहान् ययौ ।\n\nब्रह्मण्यता मया दृष्टा विप्रदेवस्य श्रीपतेः ॥ ५८ ॥\n\nअहं दरिद्रः कृष्णस्य बाहुभ्यां परिरम्भितः ।\n\nप्रियाजुष्टे च पर्यंके भ्रातेव स्थापितो द्विजः ॥ ५९ ॥\n\nवीजितो व्यजनेनापि रुक्मिण्या सत्यभामया ।\n\nनिर्द्धनस्तु धनं लब्ध्वा श्रीपतिं नैव संस्मरेत् ॥ ६० ॥\n\nइत्थं करुणया मह्यं धनं कृष्णो न दत्तवान् ।\n\nइत्थं विचारयन् गच्छन् संस्मरन्ब्राह्मणीं रुषा ॥ ६१ ॥\n\nगृहाण धनकोटिञ्च गृहं गत्वा ब्रवीम्यहम् ।\n\nब्रह्मण्यदेवो दाता च श्रीकृष्णोऽयं मया श्रुतः ॥ ६२ ॥\n\nप्रत्यक्षदृष्टः कृपणो गर्वितो धनपूरितः ।\n\nशापं दास्ये कथं मित्रे धनलोभादहं वृथा ॥ ६३ ॥\n\nयादृशी मे कृता प्रीतिस्तादृशीं प्रापयिष्यति ।\n\nपितरावस्य कंसेन कारागरे कृतौ पुरा ॥ ६४ ॥\n\nकृष्णस्तु नन्दसदने परगेहे च वर्द्धितः ।\n\nस दास्यति कथं द्रव्यं धनयुक्तोऽपि निर्धनः ॥ ६५ ॥\n\nरत्‍नैः प्रपूरितान् गेहान् दृष्ट्वा वाञ्छां न कारयेत् ।\n\nललाटे लिखितं यद्यन्न तन्न्यूनं भविष्यति ॥ ६६ ॥\n\nइति संकथयन् विप्रो निजपुर्यन्तिके गतः ।\n\nसुवर्णदुर्गसंयुक्तां कपाटध्वजमण्डिताम् ॥ ६७ ॥\n\nतोरणैः कलशैश्चित्रैः प्रासादैः सुजनैर्वृताम् ।\n\nद्वारकामिव शोभाढ्यां सर्वरत्‍नैः प्रपूरिताम् ॥ ६८ ॥\n\nदृष्ट्वा विप्रस्तु किमिदं कस्य स्थानमिति ब्रुवन् ।\n\nरथ्यां रथ्यां भ्रमन्तं तं प्रत्यगृह्णन् स्त्रियो नराः ॥ ६९ ॥\n\nनागच्छन्तं द्विजं दृष्ट्वा किंकर्यः किंकरास्तथा ।\n\nस्वामिन्यै कथयामासुः श्रुत्वा सा विस्मयं गता ॥ ७० ॥\n\nभर्तारमागतं श्रुत्वा पत्‍नी सम्भ्रमसंयुता ।\n\nनिश्चक्रामालयात्तूर्णं साक्षाच्छ्रीरिव रूपिणी ॥ ७१ ॥\n\nब्राह्मणी शिबिकारूढा दासीदासगणैर्वृता ।\n\nभ्रमन्तमग्रहीद्विप्रं दर्शयित्वा स्वकं मुखम् ॥ ७२ ॥\n\nदृष्ट्वा स्फुरन्तीं तरुणीञ्च भार्यां\n\n     स्वर्णाम्बरै रत्‍नविभूषणाढ्याम् ।\n\nयथेन्दिरां रूपवतीं विमाने\n\n     मुदान्वितः कृष्णकृपाञ्च मेने ॥ ७३ ॥\n\nनिजगेहं तया युक्तः श्रीकृष्णभवनोपमम् ।\n\nभोजनैर्द्रव्यरत्‍नैश्च पर्यंकव्यजनासनैः ॥ ७४ ॥\n\nवितानैः स्वर्णपात्रैश्च तोरणैः समलंकृतम् ।\n\nदृष्ट्वा कृष्णस्य कृपया सुदामा तरुणोऽभवत् ॥ ७५ ॥\n\nबुभुजेऽलम्पटो विप्रः समृद्धिं स्वामहैतुकीम् ।\n\nमनसा जायया त्यक्ष्यञ्ज्ञानवैराग्यभक्तितः ॥ ७६ ॥\n\nचकार तर्कनां विप्रः कुतो मम समृद्धयः ।\n\nदत्त ब्रह्मण्यदेवेन देवानामपि दुर्लभाः ॥ ७७ ॥\n\nईदृशीं सम्पदं दत्वा नावोचत् किमपि स्वयम् ।\n\nमम तण्डुलमुष्टिञ्च प्रीत्या प्रत्यग्रहीद्धरिः ॥ ७८ ॥\n\nतस्य सख्यञ्च दास्यञ्च भूयान्मे जन्मजन्मनि ।\n\nतत्पदाम्बुरुहध्यानात् तरिष्येऽहं भवार्णवम् ॥ ७९ ॥\n\nविचिन्त्य चेत्थं मनसा सुदामा\n\n     पत्‍न्यावृतः कृष्णपदारविन्दे ।\n\nमनश्च कृत्वा धनमेव विप्रान्\n\n     दत्वा हरेर्धाम परं जगाम ॥ ८० ॥\n\nएतच्छ्रीकृष्णदेवस्य चरितं श्रृणुयान्नरः ।\n\nदारिद्र्यान्मुच्यते शीघ्रं भक्तो भगवतो भवेत् ॥ ८१ ॥\n\nश्रीद्वारकाया नृप खण्डमेत-\n\n     न्मया तवाग्रे कथितं सुपुण्यम् ।\n\nकीर्तिं कुलं भक्तिमतीव मुक्तिं\n\n     ददाति राज्यञ्च सदैव श्रृण्वताम् ॥ ८२ ॥\n\n\n\nइति श्रीगर्गसंहितायां द्वारकाखंडे श्रीनारद बहुलाश्व संवादे\n\nसुदामविप्रोपाख्यानवर्णनं नाम द्वाविंशोऽध्यायः ॥ २२ ॥\n\nहरिः ॐ तत्सत् श्रीकृष्णार्पणमस्तु ॥"
    }
]