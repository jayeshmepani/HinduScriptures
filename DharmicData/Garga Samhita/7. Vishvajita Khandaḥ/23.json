[
    {
        "text": "अध्यायः २३\n\n\n श्रीनारद उवाच -\n\nनदा नद्यः समुद्राश्च रथवीथिं ददुर्नृप ॥\n\nधर्षितास्तेजसा तस्मै ससैन्याय महात्मने ॥१॥\n\nकैलासगिरिपार्श्वे च वरवीरश्च मानुषः ॥\n\nबाणस्य शोणितपुरं प्रययौ यादवेश्वरः ॥२॥\n\nबाणासुरोऽतिसंक्रुद्धो यदून् वीक्ष्यागतान्पुनः ॥\n\nअक्षौहिणीभिर्द्वादशभिर्युद्धं कर्तुं मनो दधे ॥३॥\n\nतदेव साक्षात्पुरुषः पुराणो\n\n     महेश्वरो नंदिवृषस्थितोऽसौ ॥\n\nहिमाद्रिपुत्रीसहितस्त्रिशूली\n\n     समेत्य बाणं नृपमाह देवः ॥४॥\n\nशिव उवाच -\n\nपरिपूर्णतमः साक्षाच्छ्रीकृष्णो भगवान्स्वयम् ॥\n\nअसंख्यब्रह्मांडपतिर्गोलोकेशः परात्परः ॥५॥\n\nत्रयो वयं तत्कला हि ब्रह्मविष्णुशिवादयः ॥\n\nमूर्ध्न्याज्ञां यस्य बिभ्रति त्वादृशानां च का कथा ॥६॥\n\nतस्य पौत्रस्त्वया बद्धोऽनिरुद्धो येन तेजसा ॥\n\nछिन्ना भुजा न जानासि संग्रामे तं हरिः स्वयम् ॥७॥\n\nतस्मात्तेषां दानवानां पूजनीया हरेः सुताः ॥\n\nअनिरुद्धः पूजनीयो जामाता ते न संशयः ॥८॥\n\nन ददामि त्वनुज्ञां ते युद्धायासुरपुंगव ॥\n\nन चेद्युद्धं कुरु बलाद्‍वृथा दृष्टं मनस्तव ॥९॥\n\nश्रीनारद उवाच -\n\nशिवप्रबोधितो बाणोऽनिरुद्धं धन्वीनां वरम् ॥\n\nसमाहूय च संपूज्य पारिबर्हं ददौ पुनः ॥१०॥\n\nससैन्यं सादरेणापि प्रद्युम्नं पूज्य बंधुवत् ॥\n\nगजायुतं चाश्वकोटिं रथानां पंचलक्षकम् ॥११॥\n\nददौ बाणो महाबाहुः प्रद्युम्नाय महात्मने ॥\n\nअथ कार्ष्णिर्महाराज स्वसैन्यैर्यदुभिः सह ॥१२॥\n\nअलकां प्रययौ धन्वी पुरीम् गुह्यकमंडिताम् ॥\n\nश्रीनंदालकनंदाभ्यां गंगाभ्यां परिखीकृता ॥१३॥\n\nरत्‍नसोपानयुक्ताभ्यां यज्ञभिः परिशोभिताम् ॥\n\nविद्याधरीभिः परितः किन्नरीभिर्मनोहराम् ॥१४॥\n\nदिव्याभिर्नागकन्याभिः पुरीं भोगवतीमिव ॥\n\nधनदो न ददौ तस्मै प्रद्युम्नाय बलिं नृपः ॥१५॥\n\nहरेः प्रभवविदपि विष्णोर्मायाबलं त्वहो ॥\n\nलोकपालोऽस्म्यहं नित्यमित्यज्ञानविमोहितः ॥१६॥\n\nनोदितो बलिभिर्यक्षैर्युद्धं कर्तुं मनो दधे ॥\n\nनिर्धनो हि धनं प्राप्य तृणवन्मन्यते जगत् ॥१७॥\n\nनवानां तु निधीनां कौ पतीनां किमु वर्णनम् ॥\n\nतदैव हेममुकुटो दूतो धनदनोदितः ॥\n\nकार्ष्णिमेत्य सभामध्ये नत्वेदं प्राह मानदः ॥१८॥\n\nहेममुकुट उवाच -\n\nधनेश्वरो राजराजो लोकपालोऽलकेश्वरः ॥\n\nतेन यत्कथितं राजञ्छृणु त्वं तद्यदूत्तम ॥१९॥\n\nदेवराजो यथा शक्रः स्मृतो दिवी यथा प्रभुः ॥\n\nतथैको राजराजोऽहं कथितो भूतले महान् ॥२०॥\n\nमनुष्यधर्मा राजेद्रैः पूजितोऽहं सदा भुवि ॥\n\nउग्रसेनेन दातव्यं मह्यं सोपायनं परम् ॥२१॥\n\nपराक् तस्मै न दास्यामि यदुराजाय भूभृते ॥\n\nन मन्यसे चेत्संग्रामं करिष्यामि न संशयः ॥२२॥\n\nश्रीनारद उवाच -\n\nएवं दूतवचः श्रुत्वा प्रद्युम्नो भगवान्हरिः ॥\n\nचकार कोपं रक्ताक्षो रुषा प्रस्फुरिताधरः ॥२३॥\n\nप्रद्युम्न उवाच -\n\nवृष्णींद्र राजराजेंद्रं राजराजो न वेत्ति तम् ॥\n\nशक्रादीनां तु यः साक्षान्मुकुटैर्घृष्टपादुकः ॥२४॥\n\nसुधर्मां पारिजातं च तस्मा इंद्रो ददौ भयात् ॥\n\nश्यामवर्णान्हयान्पाशी तस्मै दत्वा ननाम ह ॥२५॥\n\nअनेन राजराजेन भीरुणा निधयो नव ॥\n\nप्राप्तास्तं हि न जानाति राजराजो महाबलम् ॥२६॥\n\nवर्तते तत्सभामध्ये परिपूर्णतमो हरिः ॥\n\nअसंख्यब्रह्माण्डपतिः श्रीकृष्णो भगवान्स्वयम् ॥२७॥\n\nयस्यैकमूर्ध्नि तिलकं दृश्यते मंडलं भुवः ॥\n\nउग्रसेनसभामध्ये सोऽपि नित्यं विराजते ॥२८॥\n\nउग्रसेनप्रेषितोऽहं कुबेराय महात्मने ॥\n\nनाराचानां बलिं दातुं तत्करिष्यामि साम्प्रतम् ॥२९॥\n\nश्रीनारद उवाच -\n\nएवमुक्त्वा गृहीत्वा स्वं कोदण्डं चण्डविक्रमः ॥\n\nचकार भुजदण्डाभ्यां टङ्कारं वादयन् गुणम् ॥३०॥\n\nप्रत्यंचास्फोटनेनैव मंडितोऽभूत्तडित्स्वनः ॥\n\nननाद तेन ब्रह्माण्डं सप्तलोकैर्बिलैः सह ॥३१॥\n\nविचेलुर्दिग्गजास्तारा राजन्भूखंडमंडलम् ॥\n\nनिषंगाच्छरमाकृष्य प्रद्युम्नो धन्विनां वरः ॥३२॥\n\nप्रतिशार्ङ्‌गे स्वधनुषि बाणमेकं समादधे ॥\n\nद्वादशादित्यसंकाशं द्योतयन्मंडलं दिशाम् ॥३३॥\n\nचिच्छेद गुह्यकेशस्य बाणं छत्रं च चामरे ॥\n\nतदा क्रुद्धो राजराजो दृष्ट्वा चित्रमिदं महत् ॥३४॥\n\nआरुह्य पुष्पकं सैन्यैर्युद्धकामो विनिर्ययौ ॥\n\nघंटानादेन यक्षेण मंत्रिणा पार्श्वमौलिना॥३५॥\n\nनलकूबरमणिग्रीवौ शुशुभाते ध्वजाग्रतः ॥\n\nतुरंगवदनाः केचिन्मृगेंद्रवदनाः परे ॥३६॥\n\nशिशुमारमुखाः केचित्केचिन्नक्रमुखा इव ॥\n\nअर्द्धपिंगा अर्द्धकृष्णा ऊर्ध्वकेशा मदोत्कटाः ॥३७॥\n\nवक्रदंता ललज्जिह्वा बृहद्दंष्ट्रा महाबलाः ॥\n\nकरालास्याः सकवचाः खड्गचर्मधराः पराः ॥३८॥\n\nशक्तिहस्ता ऋष्टिहस्ता भुशुंडिपरिघायुधाः ।\n\nधनुर्बाणधरा यक्षाः केचित्परशुपाणयः ॥३९॥\n\nयक्षाणां हस्तिवाहानां रथिनामश्विनां तथा ॥\n\nविरेजुर्निर्गतानां च मंडलानि सहस्रशः ॥४०॥\n\nशंखदुन्दुभिनादैश्च सूतमागधवन्दिभिः ॥\n\nरेजिरे श्रीदवीराः कौ मेघा इव तडित्स्वनैः ॥४१॥\n\nएवं यक्षेषु मत्तेषु कोटिशो निर्गतेषु च ॥\n\nदिव्यान्महायोगमयात्सिद्धक्षेत्राद्विदेहराट् ॥४२॥\n\nआययौ तत्सहायार्थं प्रमथानां बलं महत् ॥\n\nभूताश्च प्रमथाः केचित्करालास्या मदोत्कटाः ॥४३॥\n\nडाकिन्यो यातुधानाश्च वेतालाः सविनायकाः ॥\n\nकूष्मांडोन्मादसंयुक्ताः प्रेता मातृगणाः परे ॥४४॥\n\nनिशाचरपिशाचाश्च ब्रह्मराक्षभैरवाः ॥\n\nनदंतो भैरवं नादं छिंधि भिंधीति वादिनः ॥४५॥\n\nइत्थं तु भूतावलयः कोटिशश्चाययुस्तदा ॥\n\nरोदस्याच्छादिते भूता मेघैः सांवर्तकैरिव ॥४६॥\n\nमयूरस्थः कार्तिकेयो मूषकस्थो गणेश्वरः ॥\n\nप्रमथैर्गीयमानौ तौ ढक्कावादित्रनिःस्वनैः ॥४७॥\n\nसर्वेषामग्रतः प्राप्तौ वीरभद्रेण संयुतौ ॥\n\nइत्थं पुण्यजनानां तु गणानां यदुभिः सह ॥४८॥\n\nबभूव तुमुलं युद्धमद्‌भुतं रोमहर्षणम् ॥\n\nरथिनो रथिभिस्तत्र पत्तिभिः सह पत्तयः ॥४९॥\n\nहया हयैरिभाश्चेभैर्युयुधुस्ते परस्परम् ॥\n\nरथेभाश्वपदातीनां चरणैरुत्थितं रजः ॥५०॥\n\nछादयामास राजेंद्र ससूर्यं व्योममंडलम् ॥५१॥"
    }
]