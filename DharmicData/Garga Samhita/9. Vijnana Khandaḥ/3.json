[
    {
        "text": "अध्यायः ३\n\n\n उग्रसेन उवाच -\n\nश्रुतं तव मुखाद्ब्रह्मन् गुणकर्मगतिर्मया ॥\n\nपुनरावर्तिनो लोकास्तथा संति विनिश्चताः ॥१॥\n\nनिष्कारणाद्धरेः साक्षात्सेवनाद्धाम उत्तमम् ॥\n\nलभते दुर्लभं दिव्यं भक्तानां तच्छ्रुतं मया ॥२॥\n\nभक्तियोगः कतिविधो वद मे वदतां वर ॥\n\nयेन प्रसन्नो भवति भगवान् भक्तवत्सलः ॥३॥\n\nश्रीव्यास उवाच -\n\nद्वारावतीश धन्योऽसि श्रीकृष्णेष्टो हरिप्रियः ॥\n\nपृच्छसे भक्तियोगं त्वं धन्या ते विमला मतिः ॥४॥\n\nयं श्रुत्वा निर्मलो भूयाद्‌विश्वघात्यपि पातकी ॥\n\nतं भक्तियोगं विशदं तुभ्यं वक्ष्यामि यादव ॥५॥\n\nभक्तियोगो द्विधा राजन् सगुणश्चैव निर्गुणः ॥\n\nसगुणः स्याद्‌बहुविधो निर्गुणश्चैकलक्षणः ॥६॥\n\nसगुणः स्याद्‌बहुविधो गुणमार्गेण देहिनाम् ॥\n\nतैर्गुणैस्त्रिविधा भक्ता भवन्ति शृणु तान्पृथक् ॥७॥\n\nहिंसा दंभं च मात्सर्य्यं चाभिसंधाय भिन्नदृक् ॥\n\nकुर्याद्‌भावं हरौ क्रोधी तामसः परिकीर्तितः ॥८॥\n\nयश ऐश्वर्यविषयानभिसंधाय यत्‍नतः ॥\n\nअर्चयेद्यो हरिं राजन् राजसः परिकीर्तितः ॥९॥\n\nउद्दीश्य कर्मनिर्हारमपृथग्भाव एव हि ॥\n\nमोक्षार्थं भजते विष्णुं स भक्तः सात्विकः स्मृतः ॥१०॥\n\nजिज्ञासुरार्तो ज्ञानी च तथाऽर्थार्थी महामते ॥\n\nचतुर्विधा जना विष्णुं भजंते कृतमंगलाः ॥११॥\n\nएवं बहुविधेनापि भक्तियोगेन माधवम् ॥\n\nभजंति सनिमित्तास्ते जनाः सुकृतिनः परे ॥१२॥\n\nलक्षणं भक्तियोगस्य निर्गुणस्य तथा शृणु ॥\n\nतद्‍गुणश्रुतिमात्रेण श्रीकृष्णे पुरुषोत्तमे ॥१३॥\n\nपरिपूर्णतमे साक्षात्सर्वकारणकारणे ॥\n\nमनोगतिरविच्छिन्ना खंडिताऽहैतुकी च या ॥१४॥\n\nयथाब्धावंभसा गंगा सा भक्तिर्निर्गुणा स्मृता ॥\n\nनिर्गुणानां च भक्तानां लक्षणं शृणु मानद ॥१५॥\n\nसार्वभौमं पारमेष्ठ्यं शक्रधिष्ण्यं तथैव च ॥\n\nरसाधिपत्यं योगर्द्धिं न वाञ्छन्ति हरेर्जनाः ॥१६॥\n\nहरिणा दीयमानं वा सालोक्यं यादवेश्वर ॥\n\nन गृह्णंति कदाचित्ते सत्संगानंदनिर्वृताः ॥१७॥\n\nसामीप्यं ते न वांछंति भगवद्विरहातुराः ॥\n\nसंनिकृष्टे न तत्प्रेम यथा दूरतरे भवेत् ॥१८॥\n\nसारुप्यं दीयमानं वा समानत्वाभिमानिनः ॥\n\nनैरपेक्ष्यान्न वांछंति भक्तास्तत्सेवनोत्सुकाः ॥१९॥\n\nएकत्वं चापि कैवल्यं न वांछंति कदाचन ॥\n\nएवं चेत्तर्हि दासत्वं क्व स्वामित्वं परस्य च ॥२०॥\n\nनिरपेक्षाश्च ये शांता निर्वैराः समदर्शिनः ॥\n\nआकैवल्याल्लोकपदग्रहणं कारणं विदुः ॥२१॥\n\nनैरपेक्ष्यं महानंदं निरपेक्षा जनाः हरेः ॥\n\nजानंति हि यथा नासा पुष्पामोदं न चक्षुषी ॥२२॥\n\nसकामाश्च तदानंदं जानंति हि कथंचन ॥\n\nरसकर्ता तथा हस्तो रसस्वादं न वेत्ति हि ॥२३॥\n\nतस्माद्राजन्भक्तियोगं विद्धि चात्यंतिकं पदम् ॥\n\nभक्तानां निरपेक्षाणां पद्धतिं कथयामि ते ॥२४॥\n\nस्मरणं किर्तनं विष्णोः श्रवणं पादसेवनम् ॥\n\nअर्चनं वंदनं दास्यं सख्यमात्मनिवेदनम् ॥२५॥\n\nकुर्वंति सततं राजन् भक्तिं ये प्रेमलक्षणाम् ॥\n\nते भक्ता दुर्लभा भूमौ भगवद्‌भावभावनाः ॥२६॥\n\nकुर्वन्तो महतोपेक्षां दयां हीनेषु सर्वतः ॥\n\nसमानेषु तथा मैत्रीं सर्वभूतदयापराः ॥२७॥\n\nकृष्णपादाब्जमधुपाः कृष्णदर्शनलालसाः ॥\n\nकृष्णं स्मरंति प्राणेशं यथा प्रोषितभर्तृकाः ॥२८॥\n\nश्रीकृष्णस्मरणाद्येषां रोमहर्षः प्रजायते ॥\n\nआनंदाश्रुकलाश्चैव वैवर्ण्यं तु क्वचिद्‌भवेत् ॥२९॥\n\nश्रीकृष्ण गोविंद हरे ब्रुवन्तः श्लक्ष्णया गिरा ॥\n\nअहर्निशं हरौ लग्नास्ते हि भागवतोत्तमाः ॥३०॥"
    }
]