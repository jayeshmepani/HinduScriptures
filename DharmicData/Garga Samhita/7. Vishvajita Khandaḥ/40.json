[
    {
        "text": "अध्यायः ४०\n\n\n श्रीनारद उवाच -\n\nदैत्ये गतेऽथ शकुनौ भगवान्कमलेक्षणः ॥\n\nकार्ष्ण्यादियादवान्सर्वा-नाहूयेत्थमुवाच ह ॥१॥\n\nश्रीभगवानुवाच -\n\nदैत्योऽयं शकुनिः पूर्वं सुमेरोः पार्श्व उत्तरे ॥\n\nचतुर्युगं वर्जितान्नस्तपसातोषयच्छिवम् ॥२॥\n\nचतुर्युगे व्यतीते तु साक्षाद्देवो महेश्वरः ॥\n\nप्रसन्नो दर्शनं दत्वा वरम् ब्रूहीत्युवाच ह ॥२॥\n\nनत्वाथ शकुनिर्दैत्यः कृतांजलिपुटः शनैः ॥\n\nहृष्टरोमाश्रुपूर्णाक्षः प्राह गद्‌गदया गिरा ॥४॥\n\nमृतः सन्भूमिसंस्पर्शाद्‍भूयात्संजीवितः प्रभो ॥\n\nआकाशे मे मृतिर्देव मा भूयाद्‌घटिकाद्वयम् ॥५॥\n\nदैत्येनोक्तो हरः साक्षाद्दत्वा तस्मै वरद्वयम् ॥\n\nपंजरस्थं शुकं दत्वा प्राह दैत्यं नताननम् ॥६॥\n\nजीवकल्पं शुकं चैनं रक्ष दैत्य सदानघ ॥\n\nअस्मिन्मृते च ज्ञातव्यं निधनं स्वं त्वयासुर ॥७॥\n\nइति दत्त्वा वरं तस्मै रुद्रश्चांतरधीयत ॥\n\nतस्मात्तस्य वधो दुर्गे भविष्यति शुके मृते ॥८॥\n\nश्रीनारद उवाच -\n\nइत्युक्त्वा वीरसदसि भगवान्देवकीसुतः ॥\n\nसुपर्णं शीघ्रमाहूय प्राह प्रहसिताननः ॥९॥\n\nश्रीभगवानुवाच -\n\nशृणु तार्क्ष्य महाबुद्धे गच्छ चंद्रावतीं पुरीम् ॥\n\nशतयोजनविस्तीर्णां दैत्यसेनासमाकुलाम् ॥१०॥\n\nप्रासादैर्गगनस्पर्शै-र्हेमरत्‍नमनोहरैः ॥\n\nविचित्रोपवनारामैः शोभितां दैत्यपुंगवैः ॥११॥\n\nदुर्गे दुर्गे द्वारदेशे रक्षितां दैत्यपुंगवैः ॥\n\nतां द्रष्टुं गरुडो राजन्सूक्ष्मरूपं दधार ह ॥१२॥\n\nअलक्षितो दैत्यवृंदैः पश्यन्प्रासादतोलिकाः ॥\n\nतेषूत्पतन्नुत्पतंश्च शकुनेर्मंदिरे गतः ॥१३॥\n\nप्रेक्षञ्छुकं दैत्यजीवं क्षणं तत्र स्थितोऽभवत् ॥\n\nयुद्धार्थं दंशितं तत्र शकुनिं दैत्यपुंगवम् ॥१४॥\n\nनानाशस्त्रधरं वीरं क्रोधपूरितमानसम् ॥\n\nगृहीत्वा तं परिकरे प्राह राजन्मदालसा ॥१५॥\n\nमदालसोवाच -\n\nराजन्सर्वेऽपि सुहृदोऽनुकूला भ्रातरस्तव ॥\n\nमारिताः संगरे भर्त्तः प्रोद्‌भटा दैत्यपुंगवाः ॥१६॥\n\nमा याहि योद्धुं यदुभिरागतो भगवान्हरिः ॥\n\nदेहि तस्मै बलिं सद्यो येन श्रेयो ह्यवाप्स्यसि ॥१७॥\n\nशकुनिरुवाच -\n\nहनिष्यामि यदून्सैन्यैर्मे हता भ्रातरो बलात् ॥\n\nमृत्युर्मे नास्ति भूमध्ये शिवस्यापि वरेण मे ॥१८॥\n\nउपद्वीपे चंद्रनाम्नि पतंगे पर्वते शुभे ॥\n\nमे जीवरूपी तु शुको वर्तते सांप्रतं प्रिये ॥१९॥\n\nशंखचूडेन सर्पेण रक्षितोऽहर्निशं शुकः ॥\n\nएतत्कोऽपि न जानाति कथं मृत्युश्च मे भवेत् ॥२०॥\n\nश्रीनारद उवाच -\n\nशुकवार्तां ततः श्रुत्वा गरुडो दिव्यवाहनः ॥\n\nउपद्वीपं तु चंद्राख्यं गन्तुं तस्मान्मनो दधे ॥२१॥\n\nउत्पतन् गरूडो वेगात्समुद्रस्य तटे गतः ॥\n\nद्वीपं विचिन्वंश्चंद्राख्यमाकाशे विचरन् खगः ॥२२॥\n\nशतयोजनविस्तीर्णे समुद्रे भीमनादिनि ॥\n\nपक्षिराट् सिंहलं प्राप लतावृंदमनोहरम् ॥२३॥\n\nतत्र पप्रच्छ गरुडः किं नामास्य जनान्प्रति ॥\n\nसिंहलोऽयमिति श्रुत्वा गरुडः प्रोत्पतन् खगः ॥२४॥\n\nलंका प्राप्तो महावेगात्त्रिकूटशिखरे नृप ॥\n\nलङ्कां प्राप्य ततो वेगात्पांचजन्यं जगाम ह ॥२५॥\n\nपांचजन्याब्धिनिकटे क्षुधितः पक्षिराड् बली ॥\n\nप्रसह्य मीनान् जग्राह तीक्ष्णया तुंडया भृशम् ॥२६॥\n\nतत्र चैको महान्नक्रो लंबितो योजनद्वयम् ॥\n\nप्रचंडवेगो गरुडस्तीक्ष्णया तुंडया च तम् ॥२७॥\n\nबलेन गरुडस्तस्य चकाराकर्षणं तटे ॥\n\nतयोराकर्षणं राजन्मिथोऽभूद्‌घटिकाद्वयम् ॥२८॥\n\nप्रचंडवेगो गरुडस्तीक्ष्णया तुंडया च तम् ॥\n\nतताड पृष्ठे धृष्टांगं दंडेन यमराड्यथा ॥२९॥\n\nनक्ररूपं विहायाशु सोऽभूद्विद्याधरो महान् ॥\n\nनत्वा श्रीगरुडं साक्षात्प्राह प्रहसिताननः ॥३०॥\n\nविद्याधर उवाच -\n\nअहं विद्याधरः पूर्वं नाम्ना वै हेमकुंडलः ॥\n\nआकाशगंगायां स्नातुं गतो दिविजमंडले ॥३१॥\n\nतत्र स्नानं प्रकुर्वंतं ककुत्थं मुनिसत्तम् ॥\n\nपादे गृहीत्वा हास्येन जलांतर्गतवानहम् ॥३२॥\n\nमां शशाप ककुत्थोऽपि त्वं नक्रो भव दुर्मते ॥\n\nमया प्रसादितः शीघ्रं प्रसन्नः सन् वरं ददौ ॥३३॥\n\nतार्क्ष्यतुंडप्रहारेण नक्रत्वात्त्वं विमुच्यसे ॥\n\nतस्य शापादद्य मुक्तः कृपया तव सुव्रत ॥३४॥\n\nश्रीनारद उवाच -\n\nइत्युक्त्वा च गते स्वर्गे विद्याध्रे हेमकुंडले ॥\n\nउड्डितो गरुडस्तस्मात्पक्षाभ्यां व्योममंडले ॥३५॥\n\nहरिणाख्यं चोपद्वीपं प्राप्तवान् वेगतः खगः ॥\n\nअपांतरतमास्तत्र करोति विपुलं तपः ॥३६॥\n\nतस्याश्रमे खगेशस्य पक्षचंद्रं पपात ह ॥\n\nतं दृष्ट्वा प्राह गरुडमपांतरतमा मुनिः ॥३७॥\n\nपक्षं निधाय मे मूर्ध्नि गच्छ पक्षिन्यथासुखम् ॥\n\nपक्षं नीत्वा गतस्तर्क्ष्यो धृत्वा तन्मस्तके च तम् ॥३८॥\n\nतत्समानान्पक्षचन्द्राननेकान्स ददर्श ह ॥\n\nप्राहातिविस्मितं तार्क्ष्यमपांतरमा मुनिः ॥३९॥\n\nयदा यदा हि श्रीकृष्णावतारोऽभूत्तदा तदा ॥\n\nपक्षोऽपि गरुडस्यात्र पतत्येकः सदा खग ॥४०॥\n\nकल्पे कल्पे कृष्णचंद्रावतारः\n\n     पक्षः पक्षो मूर्ध्नि मे सोऽपि सोऽपि ॥\n\nआनंत्याद्वाऽऽद्यन्तवन्तं वदंति\n\n     पक्षिन्मूर्ध्ना नौमि कृष्णाय तस्मै ॥४१॥\n\nश्रीनारद उवाच -\n\nतच्छ्रुत्वा विस्मितस्तार्क्ष्यो नत्वा तं मुनिपुंगवम् ॥\n\nद्वीपं रमणकं प्रागादुत्पतन् व्योममंडलात् ॥४२॥\n\nसर्पेभ्योऽपि बलिं नीत्वा द्वीपमावर्तकं गतः ॥\n\nतत्र दिव्ये सुधाकुंडे सुधां पीत्वा विराड्बली ॥४३॥\n\nशुक्लद्वीपं तु संप्राप्तः प्रपच्छ द्वीपचंद्रभाक् ॥\n\nमया प्रणोदितः पक्षी प्रययावुत्तरां दिशम् ॥४४॥\n\nचन्द्रद्वीपं तु संप्राप्तः पर्वते पतगेश्वरः ॥\n\nजलदुर्गं वह्निदुर्गं वैनतेयो ददर्श ह ॥४५॥\n\nजलदुर्गं चंचुपटे सर्वं कृत्वा विराड्बली ॥\n\nवह्निदुर्गं च तेनापि सांत्वयामास मैथिल ॥४६॥\n\nदरीमुखे शयाना ये दैत्या लक्षं समुत्थिताः ॥\n\nतैः सार्द्धं समभूद्युद्धं तार्क्ष्यस्य घटिकाद्वयम् ॥४७॥\n\nकांश्चित्पादनखैर्युद्धे विददार खगेश्वरः ।\n\nकांश्चिद्दैत्यान्स्वपक्षाभ्यां पातयामास भूतले ॥४८॥\n\nकांश्चिच्चंचुपुटेनापि गृहीत्वा पक्षिराड्बली ॥\n\nपातयित्वा गिरेः पृष्ठे चिक्षेप गगने बलात् ॥४९॥\n\nकेचिन्मृतास्तथा शेषा दुद्रुवुस्ते दिशो दश ॥\n\nइत्थं दैत्यवधं कृत्वा दरीमध्ये गतः खगः ॥५०॥\n\nचकार पादविक्षेपं शंखचूडोपरि स्फुरत् ॥\n\nशंखचूडोऽपि गरुडं दृष्ट्वा सोऽतिप्रधर्षितः ॥५१॥\n\nशुकं जले पंजरस्थं शीघ्रं त्यक्त्वा पलायितः ॥\n\nचंचुदेशेन तं नीत्वा शुकं सद्यः सपंजरम् ॥५२॥\n\nप्रोत्पतन्नंबरे राजन् युद्धे गन्तुं मनो दधे ॥\n\nपलायितानां दैत्यानां तावत्कोलाहलो महान् ॥५३॥\n\nशुको नीतः शुको नीतो वदतामंबरे नृप ॥\n\nतच्छब्दो दिक्षु सैन्यानां गतशब्दस्तु शृण्वताम् ॥५४॥\n\nदिवि भूमौ सर्वतोऽपि ब्रह्मांडेऽपि प्रपूरितः ॥\n\nशुको नीत इति श्रुत्वा शकुनिः शंकितोऽसुरैः ॥५५॥\n\nशूलं धृत्वा ततः सद्यश्चंद्रावत्यां समुत्थितः ॥\n\nगरुडेन शुको नीतः श्रुत्वा क्रुद्धः समन्वयात् ॥५६॥\n\nतच्छूलताडितस्तार्क्ष्यो न जहौ मुखतः शुकम् ॥\n\nसप्तद्वीपान्सप्तसिंधून्निरीक्षन्स गतः खगः ॥५७॥\n\nतमन्वधावद्दैत्येंद्रो दिक्षु दिक्षु नभोंतरे ॥\n\nभ्रमन्नागांतको राजन्नाकाशे कोटियोजनम् ॥५८॥\n\nदैत्यत्रिशूलक्षतभृन्न जहौ मुखतः शुकम् ॥\n\nसपंजरः शुको राजन्नाकाशे लक्षयोजनम् ॥५९॥\n\nपपातोपलवद्वेगात्सुमेरोर्गिरिमूर्द्धनि ॥\n\nपंजरोऽगात्खगस्तत्र विशीर्णोऽभूद्व्यसुः शुकः ॥६०॥\n\nगरुडोऽथ महायुद्धे कृष्णपार्श्वं समागतः ॥\n\nदैत्यः खिन्नमना राजन्पुरीं चन्द्रावतीं ययौ ॥६१॥"
    }
]