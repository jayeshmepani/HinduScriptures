[
    {
        "text": "अध्यायः १८\n\n\nश्रीनारद उवाच -\n\nअथ रात्र्यां व्यतीतायां मायायोषिद्‌वपुर्हरिः ।\n\nराधादुःखप्रशान्त्यर्थं वृषभानोर्गृहं ययौ ॥ १ ॥\n\nराधा तमागतं वीक्ष्य समुत्थायातिहर्षिता ।\n\nदत्तासुना विधानेन पूजयामास मैथिल ॥ २ ॥\n\nश्रीराधोवाच -\n\nत्वया विनाऽहं निशि दुःखिताऽऽसं\n\n     त्वय्यागतायां सखि लब्धवस्तुवत् ।\n\nपूर्वं ह्यपथ्यस्य सुखं यथा ततो\n\n     दुःखं तथा भामिनि मत्प्रसंगतः ॥ ३ ॥\n\nश्रीनारद उवाच -\n\nइति श्रुत्वाऽथ तद्वाक्यं विमना गोपदेवता ।\n\nन किंचिदूचे श्रीराधां दुःखितेव व्यवस्थिता ॥ ४ ॥\n\nविज्ञाय खेदसंपन्नां राधिकां गोपदेवताम् ।\n\nसखीभिः संविचार्याथ जगाद स्नेहतत्परा ॥ ५ ॥\n\nराधोवाच -\n\nविमनास्त्वं कथं भद्रे वद मां गोपदेवते ।\n\nमात्रा भर्त्रा ननांद्रा वा श्वश्र्वा क्रोधेन भर्त्सिता ॥ ६ ॥\n\nसपत्‍नीकृतदोषेण स्वभर्तुर्विरहेण वा ।\n\nअन्यत्र लग्नचित्तेन विमनाः किं मनोहरे ॥ ७ ॥\n\nमार्गखेदेन वा कच्चिद्‌विह्वलाऽभूद्रुजाऽथवा ।\n\nशीघ्रं वद महाभागे स्वस्य दुःखस्य कारणम् ॥ ८ ॥\n\nकृष्णभक्तमृते विप्रं येन केनापि कुत्सितम् ।\n\nकथितं तेऽथ रंभोरु तच्चिकित्सां करोम्यहम् ॥ ९ ॥\n\nगजाश्वादीनि रत्‍नानि वस्त्राणि च धनानि च ।\n\nमन्दिराणि विचित्राणि गृहाण त्वं यदीच्छसि ॥ १० ॥\n\nधनं दत्त्वा तनुं रक्षेत्तनुं दत्त्वा त्रपां व्यधात् ।\n\nधनं तनुं त्रपां दद्यान्मित्रकार्यार्थमेव हि ।\n\nधनं दत्त्वा च सततं रक्षेत्प्राणान्निरन्तरम् ॥ ११ ॥\n\nयो मित्रतां निष्कपटं करोति\n\n     निष्कारणमं धन्यतमं स एव ।\n\nविधाय मैत्रीं कपटं विदध्या-\n\n     त्तं लंपटं हेतुपटं नटं धिक् ॥ १२ ॥\n\nतस्याः प्रेमवचः श्रुत्वा भगवान् गोपदेवता ।\n\nप्रहसन्नाह राजेन्द्र श्रीराधां कीर्तिनन्दिनीम् ॥ १३ ॥\n\nगोपदेवतोवाच -\n\nराधे व्रजन्सानुगिरेस्तटीषु\n\n     संकोचवीथीषु मनोहरासु ।\n\nयान्तीं स्वतो मां दधिविक्रयार्थं\n\n     रुरोध मार्गे नवनन्दपुत्रः ॥ १४ ॥\n\nवंशीधरो वेत्रकरः करे मां\n\n     त्वरं गृहीत्वा प्रसहन्विलज्जः ।\n\nमह्यं करादानधनाय दानं\n\n     देहीति जल्पन्विपिने रसज्ञः ॥ १५ ॥\n\nतुभ्यं न दास्यामि कदापि दानं\n\n     स्वयंभुवे गोरसलंपटाय ।\n\nएवं मयोक्ते वचनेऽथ भाण्डं\n\n     नीत्वा विशीर्णीकृतवान् स दध्नः ॥ १६ ॥\n\nभाण्डं स भित्त्वा दधि किं च पीत्वा\n\n     नीत्वोत्तरीयं मम चेदुरीयम् ।\n\nनन्दीश्वराद्रेर्विदिशं जगाम\n\n     तेनाहमाराद्‌विमनाः स्म जाता ॥ १७ ॥\n\nजात्या स गोपः किल कृष्णवर्णो\n\n     ऽधनी न वीरो न हि शीलरूपः ।\n\nयस्मिंस्त्वया प्रेम कृतं सुशीले\n\n     त्यजाशु निर्मोहनमद्य कृष्णम् ॥ १८ ॥\n\nइत्थं सवैरं परुषं वचस्तत्\n\n     श्रुत्वा च राधा वृषभानुनन्दिनी ।\n\nसुविस्मिता वाक्यपदे सरस्वती\n\n     पदं स्मयन्ती निजगाद तां प्रति ॥ १९ ॥\n\nराधोवाच -\n\nयत्प्राप्तये विधिहरप्रमुखास्तपन्ति\n\n     वह्नौ तपः परमया निजयोगरीत्या ।\n\nदत्तः शुकः कपिल आसुरिरंगिरा\n\n     यत्पादारविन्दमकरन्दरजः स्पृशन्ति ॥ २० ॥\n\nतं कृष्णमादिपुरुषम् परिपूर्णदेवम्\n\n     लीलावतारमजमार्तिहरं जनानाम् ।\n\nभूभूरिभारहरणाय सतां शुभाय\n\n     जातं विनिन्दसि कथं सखि दुर्विनीते ॥ २१ ॥\n\nगाःपालयन्ति सततं रजसो गवां च\n\n     गंगां स्पृशन्ति च जपंति गवां सुनाम्नाम् ।\n\nप्रेक्षन्त्यहर्निशमलं सुमुखं गवां च\n\n     जातिः परा न विदिता भुवि गोपजातेः ॥ २२ ॥\n\nतत्कृष्णवर्णविलसत्सुकलां समीक्ष्य\n\n     तस्मिन्विलग्नमनसा सुसुखं विहाय ।\n\nउन्मत्तवद्‌व्रजति धावति नीलकण्ठो\n\n     बिभ्रत्कपर्दविषभस्मकपालसर्पान् ॥ २३ ॥\n\nस्वर्लोकसिद्धमुनियक्ष मरुद्‌गणानां\n\n     पालाः समस्तनरकिन्नरनागनाथाः ।\n\nयत्पादपद्ममनिशं प्रणिपत्य भक्त्या\n\n     लब्धश्रियः किल बलिं प्रददुः स्म तस्मै ॥ २४ ॥\n\nवत्साघकालियबकार्जुनधेनुकाना-\n\n     माचक्रवातशकटासुरपूतनानाम् ।\n\nएषां वधः किमुत तस्य यशो मुरारे-\n\n     र्यः कोटिशोऽण्डनिचयोद्‌भवनाशहेतुः ॥ २५ ॥\n\nभक्तात्प्रियो न विदितः पुरुषोत्तमस्य\n\n     शंभुर्व्हिधिर्न च रमा न च रौहिणेयः ।\n\nभक्ताननुव्रजति भक्ति निबद्ध चित्तः\n\n     चुडामणिः सकललोकजनस्य कृष्णः ॥ २६ ॥\n\nगच्छन्निजं जनमनुप्रपुनाति लोका-\n\n     नावेदयन् हरिजने स्वरुचिं महात्मा ।\n\nतस्मादतीव भजतां भगवान् मुकुन्दो\n\n     मुक्तिं ददाति न कदापि सुभक्तियोगम् ॥ २७ ॥\n\nगोपदेवतावाच -\n\nराधे त्वदीयधिषणा धिषणं हसन्ती\n\n     वाणीं श्रुतिं प्रकुशलेन विडंबयन्ती ।\n\nअत्रागमिष्यति यदाथ हरिः परेशः\n\n     सत्यं ददाति वचनं तव देवि मन्ये ॥ २८ ॥\n\nराधोवाच -\n\nयथाऽऽगमिष्यति यदाऽद्य हरिः परेशः\n\n     किं कारयामि भवतीं वद तर्हि सुभ्रु ।\n\nचेदागमो न हि भवेद्‌वनमालिनः स्वं\n\n     सर्वं धनं च भवनं च ददामि तुभ्यम् ॥ २९ ॥\n\nश्रीनारद उवाच -\n\nअथ राधा समुत्थाय नत्वा श्रीनन्दनन्दनम् ।\n\nउपविश्यासने दध्यौ ध्यानस्तिमितलोचना ॥ ३० ॥\n\nउत्कंठितां स्वेदयुक्तां बाष्पकंठीं प्रियां हरिः ।\n\nअश्रुपूर्णमुखीं वीक्ष्य बिभ्रत्स्वां पौरुषीं तनुम् ॥ ३१ ॥\n\nपश्यन्तीनां सखीनां च सहसा भक्तवत्सलः ।\n\nराधां प्राह प्रसन्नात्मा मेघगंभीरया गिरा ॥ ३२ ॥\n\nश्रीकृष्ण उवाच -\n\nरंभोरु चन्द्रवदने व्रजसुन्दरीशे\n\n     राधे प्रिये नवलयौवनमानशीले ।\n\nउमील्य नेत्रमपि पश्य समागतं मां\n\n     तूर्णं त्वया मधुरया च गिरोपहूतम् ॥ ३३ ॥\n\nआगच्छ कृष्ण इति वाक्यमतः श्रुतं मे\n\n     सद्यो विसृज्य निजगोकुलगोपवृन्दम् ।\n\nवंशीवटाच्च यमुनानिकटात्प्रधावन्\n\n     त्वत्प्रीतयेऽथ ललनेत्र समागतोऽस्मि ॥ ३४ ॥\n\nमय्यागते सति गता सखिरूपिणी का     यक्ष्यासुरीसुरवधू किल किन्नरी वा । मायावती छलयितुं भवतीं च तस्मा-\n\n     द्विश्वास एव न विधेय उरंगपत्‍न्याम् ॥ ३५ ॥\n\nश्रीनारद उवाच -\n\nअथ राधा हरिं दृष्ट्वा नत्वा तत्पादपंकजम् ।\n\nमुदमाप परं राजन् सद्यः पूर्णमनोरथा ॥ ३६ ॥\n\nएवं श्रीकृष्णचन्द्रस्य चरितान्यद्‌भुतानि च ।\n\nयः शृणोति नरो भक्त्या स कृतार्थो भवेन्नरः ॥ ३७ ॥"
    }
]