[
    {
        "text": "अध्यायः २१\n\n\nश्रीनारद उवाच ।। \n\nतृतीयस्यापि दुर्गस्य पूर्वद्वारे महाबलः ।। \n\nरक्षत्यहर्निशं राजन्हनूमानंजनीसुतः।। १ ।। \n\nतं प्रेक्ष्य भगवद्भक्तं हनूमंतं महाबलम् ।। \n\nजायते भगवद्भक्तो हनूमाननिव मानवः।।२।।\n\nतथा वै दक्षिणद्वारं चक्रं नाम सुदर्शनम्।\n\nरक्षत्यहर्निशं राजञ्छ्रीकृष्ण गतमानसम् ।। ३ ।। \n\nतस्य दर्शनमात्रेण भवेद्भक्तो हरेः परः ।। \n\nभक्तस्यापि सदा रक्षां करोति हि सुदर्शनम् ।।४।। \n\nतथा वै पश्चिमं द्वारं जांबवानृक्षराड्बली ।।\n\nरक्षत्यहर्निशं राजन्भगवद्भक्तिसंयुतः ।।५।। \n\nतं प्रेक्ष्य भगवद्भक्तं जांबवंतं महाबलम् ।। \n\nचिरजीवी हरेर्भक्तो भवतीह च मानवः ।। ६ ।। \n\nतथा वै चोत्तरं द्वारं विष्वक्सेनो महाबलः ।। \n\nरक्षत्यहर्निशं राजञ्छ्रीकृष्णहृदयो महान् ।।७।। \n\nतस्यदर्शनमात्रेण नरो याति कृतार्थताम् ।। \n\nशृणु राजन्बहिर्दुर्गात्तीर्थं पिंडारकं स्मृतम् ।।८।। \n\nपिंडारकस्य माहात्म्यं शृणुताद्राजसत्तम ।। \n\nयस्य स्मरणमात्रेण महापापात्प्रमुच्यते ।।९।। \n\nअर्थसिद्धेरिव द्वार रैवताद्रिसमुद्रयोः।। \n\nमध्ये पिंडारकक्षेत्रं तीर्थानां तीर्थमुत्तमुम् ।। १० ।। \n\nक्रतुराजं राजसूयं यदुराजो महाबलः ।। \n\nचकार यत्र वैदेह परिपूर्णतमाज्ञया ।। ११ ।।\n\nसर्वाणि यत्र तीर्थानि समाहूतानि सर्वतः ।। \n\nनिवासं चक्रिरे राजन्नुग्रसेन क्रतूत्तमे ।।१२।। \n\nतेन पिंडारकं नाम सर्वतीर्थस्य पिंडतः ।। \n\nतत्र स्नात्वा नरः सद्यो राजसूयफलं लभेत् ।।१३।। \n\nयत्रैव त्रिदिनं स्नात्वा व्रती भूत्वा समाहितः ।। \n\nब्राह्मणेभ्यः स्वर्णदानं दत्त्वा यः प्रणतो भवेत् ।। १४ ।। \n\nइहैव नरदेवः स्यात्स महात्मा न संशयः ।। \n\nनित्यं शृणोति सततं बन्दिवद्भि यशःस्वयम् ।।१५।। \n\nसुवर्णरत्नवस्त्राद्यैः सुचन्द्रवदनैः परैः ।। \n\nस्त्रीसंघैः सेवितो नित्यं हृष्टपुष्टो महा बलः ।। १६ ।। \n\nअहोरात्रं प्रताड्यते द्वारि दुन्दुभयो घनाः।। \n\nकरीद्राणां च चीत्कारैरश्वहेषैस्समन्वितम्।।१७।। \n\nविराजते राजसंघैः प्रेक्षयन्प्रांगणाजिरम ।। \n\nरत्नप्रासादनिचयं ध्वजमण्डलमंडितम्।।१८।।\n\nमत्तकुञ्जरकर्णाभ्यां ताडिता भृगमण्डली ।। \n\nअलंकरोति तद्द्वारं मंडितं मंडलेश्वरैः ।। १९ । \n\nपिंडारकस्नानमृते कथं राज्यं भवेदिह ।। \n\nअन्ते मोक्षं कथं याति नरः पापयुतोपि हि ।।२०।।\n\nपिंडारकस्नानमृते न शर्म पिंडारकस्नानमृते न कर्म।। \n\nपिंडारक स्नानमृते न धर्मः पिंडारकस्नानमृते न वर्म ।। २१ ।। \n\nपिंडारकस्नानमृते वियोगी पिंडारकस्नानकरो वियोगी ।। \n\nपिंडारकस्नाकरः सुभोगी पिंडारक स्नानकरो न रोगी ।।२२।। \n\nद्वारावतीं माधवमासमध्ये प्रदक्षिणीकृत्य नमस्करोति ।। \n\nसर्वा इहामुत्र च सिद्धयोपि वैदेह तत्पाणितले भवन्ति ।। २३ ।। \n\nतीर्थाप्लुतोधःशयनःशुचिश्च मौनी व्रती वायवभोजनेन।। \n\nआरभ्य चैत्री किल पौर्णमासी यो माधवीमेत्य करोति यात्राम् ।।२४।। \n\nतत्पुण्यसंख्यां गदितुं न शक्यश्चतुर्मुखो वेदमयो विधाता।। \n\nयो मेघधारां गणयेत्कदाचित्कालेन पुण्यानि न कृष्णपुर्याः  ।। ।।२५।।\n\nयथा तिथीनां हरिवासरं च यथाहि शेषो फणिनां फणीन्द्रः ।। \n\nयथा गरुत्मान्दिवि पक्षिणां च यथा पुराणेषु च भारतं च ।।२६ ।। \n\nयथा हि देवेषु च देवदेवः श्री वासुदेवो यदुदेवदेवः ।। \n\nतथा पुरी क्षेत्रसमस्तमध्ये द्वारावती पुण्यवती प्रशस्ता ।। २७ ।। \n\nअहोति धन्या यदुमंडलीभिर्विराजते भूमितले मनोहरा ।। \n\nवैकुण्ठलीलाधिकृता कुशस्थली यथा तडिद्भिर्जलदावलिर्दिवि ।।२८।। \n\nयत्रैव साक्षात्पुरुषः परेश्वरो धृत्वा चतुर्व्यूहमलं विराजते।।\n\nयस्तूग्रसेनाय ददौ नृपेशतां कृष्णाय तस्मै हरये नमोनमः ।।२९।। \n\nयदा स्वलोकं भगवान्गमिष्यति संप्लावयिष्यत्यथ तां तदार्णवे।।\n\nवैदेहदिव्यं हरिमंदिरं विना तस्मिन्निवासं भगवान्करिष्यति ।।६.२१.३०।। \n\nशृण्वंति तत्रैव कलौ जलध्वनिं कृष्णोक्तमित्थं ससतं दिनेदिने ।। \n\nभवेदविद्यो यदि वा सविद्यो यो ब्राह्मणो वै स तु मामकी तनुः ।। ३१ ।। \n\nभूत्वाथ विप्रोब्धितटादगाधं गत्वा गृहीत्वा प्रतिमां परस्य।।\n\nकृत्वा प्रतिंष्ठां च विधाय सौधं करिष्यते स्थापनमर्क एषः ।।३२।।\n\nश्रीद्वारकानाथमिति स्वरूपं पश्यंति ये भक्तजनाः कलौ युगे।।\n\nगच्छंति ते विष्णुपदं नृदेव योगीश्वराणामपि दुर्लभं यत् ।। ३३ ।। \n\nइदं मया ते कथितं नृदेव माहात्म्यमेतत्किल कृष्णपुर्याः ।। \n\nशृणोति यः श्रावयते च भक्त्या श्रीद्वारकावासफलं लभेत्सः।।३४।। \n\nश्रीद्वारकाया नृपखण्डमेतन्मया तवाग्रे कथितं सुपुण्यम्।। \n\nकीर्तिकुलंभक्तिमतीव मुक्तिं ददाति राज्यं च सदैव शृण्वताम् ।।३५।। \n\nइति श्रीमद्गर्गसहितायां श्रीद्वारकाखण्डे नारदबहुलाश्वसंवादे तृतीयदुर्गे पिंडारक माहात्म्यंनामेकविंशोऽध्यायः ।। \n\nइति श्रीद्वारकाखंडः समाप्तः ।।"
    }
]