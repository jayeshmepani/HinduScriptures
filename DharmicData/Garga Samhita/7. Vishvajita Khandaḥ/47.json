[
    {
        "text": "अध्यायः ४७\n\n\n श्रीनारद उवाच -\n\nप्रद्युम्नोऽथ महावीरो नादयन् जयदुन्दुभिम् ॥\n\nयदुभिः सैनिकैः सार्द्धं मधुधारातटं ययौ ॥१॥\n\nसुवर्णाद्रितटीभूते वने वैश्रवसे शुभे ॥\n\nसुवर्णवर्णहंसाढ्ये कांचनीलतिकावृते ॥२॥\n\nहेमावतीषु द्रोणीषु देवदुर्गासु मैथिल ॥\n\nदानवानामगम्यासु गंगावेत्रवतीषु च ॥३॥\n\nदानवेभ्यः प्रभीतानां क्वचित्स्वर्गात्पलायिनाम् ॥\n\nअष्टानां लोकपालानां निधयो यत्र संति हि ॥४॥\n\nतत्र शक्रसखो देव आधिपत्याभिरक्षकः ॥\n\nश्रुत्वाऽऽगतं च प्रद्युम्नं युद्धं कर्तुं मनो दधे ॥५॥\n\nप्रद्युम्नप्रेषितः साक्षादुद्धवो बुद्धिसत्तमः ॥\n\nपप्रच्छ दृष्टमार्गैश्च जनैस्तस्य पुरं ययौ ॥६॥\n\nनत्वा देवं शक्रसखं सभायामुद्धवः प्रभुः ॥\n\nप्रद्युम्नकथितं प्राह विस्तरान्मंत्रिणां वरः ॥७॥\n\nउद्धव उवाच -\n\nउग्रसेनो यादवेंद्रो द्वारकेशो नृपेश्वरः ॥\n\nजंबूद्वीपनृपान् जित्वा राजसूयं करिष्यति ॥८॥\n\nतेन प्रणोदितो जेतुं रुक्मिणीनंदनो बली ॥\n\nजित्वा स भारतादीनि खंडानि स्वस्य तेजसा ॥९॥\n\nअद्यैवेलावृतं प्राप्तो जेतुं कार्ष्णिर्महाबलः ॥\n\nतस्मै यच्छ बलिं शीघ्रं कुलकौशलहेतवे ॥\n\nन चेद्युद्धं हि भवता राजन्सर्वविदां वर ॥१०॥\n\nशक्रसख उवाच -\n\nशृणु दूत सदा देवैः पूजितोऽहं नरैः किमु ॥\n\nसिद्धोऽहं वै महावीरो नागलक्षसमो बले ॥११॥\n\nअष्टानां लोकपालानामाधिपत्याभिरक्षकः ॥\n\nकुबेर इव कोशाढ्यः पुरंदर इवोद्‌भटः ॥१२॥\n\nउग्रसेनेन दातव्यं मह्यं चोपायनं परम् ॥\n\nपुरा तस्मै न दास्यामि यदुराजाय भूभृते ॥१३॥\n\nउद्धव उवाच -\n\nयथा तिरस्कृतिं प्राप्तः कुबेरो यदुतेजसा ॥\n\nयथा शृङ्गारतिलकश्चैत्रदेशाधिपो बली ॥१४॥\n\nशुभांगो हरिवर्षेश उत्तरेशो गुणाकरः ॥\n\nयथा दैत्यसखो राजा लंकेशो राक्षसेश्वरः ।१५॥\n\nसंवत्सरः केतुमालः शकुन्याद्या महासुराः ॥\n\nतथाभूतस्त्वं हि राजन् बलिं तस्मै प्रदास्यसि ॥१६॥\n\nश्रीनारद उवाच -\n\nइत्युद्धववचः श्रुत्वा क्रुद्धः शक्रसखो बली ॥\n\nउद्धवं प्रत्युवाचाथ शृणु भागवतोत्तम ॥१७॥\n\nयावद्‌बलिं प्रदस्यामि तावत्त्वं संस्थितो भव ॥\n\nअन्यथा ते गतिर्नास्ति सत्यं सत्यं महामते ॥१८॥\n\nउद्धव उवाच -\n\nवयं तु मंत्रिप्रवराः पूर्णज्ञानप्रदा वराः ॥\n\nमच्छिक्षणं न मन्यंते तेषां नो मंगलं भवेत् ॥१९॥\n\nश्रीनारद उवाच -\n\nएवं स दृष्टरोधेन रोधयामास चोद्धवम् ॥\n\nउद्धवं नागतं राजन् यदूनामनुशोचताम् ॥२०॥\n\nदिनानि कतिचित्तत्र व्यतीयुस्तमपश्यताम् ॥\n\nमन्मुखात्तदुपाकर्ण्य प्रद्युम्नो भगवान्हरिः ॥२१॥\n\nजेतुं शक्रसखं प्रागात्त्रिपुरं त्र्यम्बको यथा ॥\n\nयदुभिर्भ्रातृभिः सार्द्धं स सैन्यपरिवारितः ॥२२॥\n\nसुवर्णाद्रिगुहाद्वारात्संप्राप्तो मकरध्वजः ॥\n\nवीरकोदण्डटंकारैर्दुन्दुभिध्वनिमिश्रितैः ॥२३॥\n\nअश्वहेषैर्हस्तिनादैर्विनेदुश्च दिशो दश ॥\n\nसैन्यपादरजोभिश्च युयुधे यादवैः सह ॥२४॥\n\nबभूव तुमुलं युद्धं छादितं व्योममंडलम् ॥\n\nवीक्ष्य सर्वे मेरुदेवा भयं प्रापुर्नृपेश्वर ॥२५॥\n\nअथ शक्रसखः क्रुद्धो रथारूढो महाबलः ॥\n\nअक्षौहिणीभिर्दशभिर्युयुधे यादवैः सह ॥२६॥\n\nबभूव तुमुलं युद्धं देवानां यदुभिः सह ॥\n\nप्राकृतप्रलये राजन्नुदधीनां ध्वनिर्यथा ॥२७॥\n\nशस्त्रांधकारे संजाते सारणो रोहिणीसुतः ॥\n\nबलदेवानुजो वीरो दंशितो गजसंस्थितः ॥२८॥\n\nसर्वेषामग्रतः प्राप्तो धनुष्टंकारयन्मुहुः ॥\n\nतद्‌बलं पोथयामास बाणैः कोदंडनिर्गतैः ॥२९॥\n\nश्रीसारणस्य बाणौघैः केचिद्वीरा द्विधाकृताः ॥\n\nतिर्यग्भूता रथा युद्धे निपेतुः पादपा इव ॥३०॥\n\nगजानां भिन्नकुंभानां मौक्तिकान्यपतंस्तदा ।\n\nबाणान्धकारे संजाते रात्रौ तारागणा इव ॥३१॥\n\nसंछिद्यमानैरश्वैश्च वीरैर्नागै रणांगणम् ॥\n\nबभौ भूतगणैर्युक्तं यथाऽऽक्रीडमुमापतेः ॥३२॥\n\nसारणस्य बलं दृष्ट्वा सर्वे देवाः पलायिताः ॥\n\nसंछिन्नभिन्नकोदंडा अभितः शीर्णकंचुकाः ॥३३॥\n\nपलायमानं स्वबलं दृष्ट्वा शक्रसखो बली ॥\n\nधनुष्टंकारयन्प्राप्तो जगर्ज घनवद्‌बलात् ॥३४॥\n\nअर्जुनं दशभिर्बाणैर्विंशत्या भानुमेव च ॥\n\nसांबं बाणशतैर्युद्धेऽनिरुद्धं च शतैः शरैः ॥३५॥\n\nद्विशतैश्च गदं वीरं सहस्रैः सारणं तथा ॥\n\nतताड समरे वीरो धन्वी शक्रसखो बली ॥३६॥\n\nतद्‌बाणैः सरथा वीरा बभ्रमुर्घटिकाद्वयम् ॥\n\nचक्रवत्कुंभकारस्य तदद्‌भूतमिवाभवत् ॥३७॥\n\nहयाश्च पंचतां प्राप्ताः श्लथद्‍बंधा रथा भ्रमात् ॥\n\nरथिनः खिन्नमनसः सूत मूर्च्छां गता मृधे ॥३८॥\n\nस चान्यं रथमारुह्य धनुष्टंकारयन्बलात् ॥\n\nधनुः शक्रसखस्यापि चिच्छेद दशभीः शरैः ॥३९॥\n\nद्वाभ्यां सूतं शतैरश्वान्सहस्रैस्तद्‌रथं शरैः ॥\n\nचूर्णयामास राजेन्द्र सांबो जांबवतीसुतः ॥४०॥\n\nस च्छिन्नधन्वा विरथो हताश्वो हतसारथिः ॥\n\nनागेंद्रं मत्तमारुह्य शूलं जग्राह रोषतः ॥४१॥\n\nविव्याध सांबं शूलेन हृदि शक्रसखो बली ॥\n\nतेन घातेन सांबोऽपि किंचिद्व्याकुलमानसः ॥४२॥\n\nयोजने पादविक्षेपं कज्जलाद्रिसमप्रभम् ॥\n\nचतुर्योजनमुच्चांगं योजनार्द्धरदद्वयम् ॥४३॥\n\nमहच्चीत्कारं कुर्वंतं त्रिशूण्डादंडमंडलैः ॥\n\nश्रृंखले पातयंतं तं चतुर्योजनविस्तृतैः ॥४४॥\n\nगजान् वीरान्मर्दयंतं रथानश्वानितस्ततः ॥\n\nदंतैः पादैर्घातयंतं कालांतकयमोपमम् ॥४५॥\n\nआगतं वीक्ष्य नागेंद्रं शत्रुणा नोदितं परम् ॥\n\nविचरंतं मृधाद्‌भीता यदुसेना विदुद्रुवुः ॥४६॥\n\nगदो गदां समादाय बलदेवानुजो बली ॥\n\nजघान तद्‌गजं कुंभे गदया वज्रकल्पया ॥४७॥\n\nतद्घातभिन्नकुंभो हि गजो युद्धे पपात ह ॥\n\nछिन्नपक्षो यथा शैलस्तदद्‍भुतमिवाभवत् ॥४८॥\n\nअथ शक्रसखो यावद्‌गदां जग्राह रोषतः ॥\n\nतावत्तताड गदया गदः शक्रसखं हृदि ॥४९॥\n\nतेन घातेन सगजो पतितो मूर्छितोऽभवत् ॥\n\nपुनरुत्थाय स गदं भुजाभ्यां जगृहे मृधे ॥५०॥\n\nगदशक्रसखौ युद्धे युयुधाते परस्परम् ॥\n\nरंगे मल्लाविव वन्ये वन्यौ तौ वारणाविव ।५१॥\n\nभुजाभ्यां तं समुत्थाप्य बलदेवानुजो बली ॥\n\nचिक्षेप तत्पुरे वीरं बलात्तं शतयोजनम् ॥५२॥\n\nतदा जयजयारावो यदुसैन्ये बभूव ह ॥\n\nजयदुन्दुभयो नेदुः प्रशशंसुर्मुहुर्जनाः ॥५३॥"
    }
]