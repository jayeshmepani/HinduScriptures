[
    {
        "text": "अध्यायः ०३\n\n\n श्रीनारद उवाच -\n\nअक्रूरो रथमारुह्य कर्तुं कार्यं नृपस्य वै ।\n\nप्रहर्षितो मैथिलेन्द्र प्रययौ नंदगोकुलम् ॥ १ ॥\n\nपरां भक्तिं ह्युपगतः श्रीकृष्णे पुरुषोत्तमे ।\n\nएवं विचारयन्बुद्ध्या पथि गच्छन्महामतिः ॥ २ ॥\n\nअक्रूर उवाच -\n\nकिं भारते वा सुकृतं कृतं मया\n\n     निष्कारणं दानमलं क्रतूत्तमम् ।\n\nतीर्थाटनं वा द्विजसेवनं शुभं\n\n     येनाद्य द्रक्ष्यामि हरिं परेश्वरम् ॥ ३ ॥\n\nतपः सुतप्तं किमलं पुरा कृतं\n\n     सत्सेवनं भक्तियुतं मया कृतम् ।\n\nयेनैव मे दर्शनमद्य दुर्लभं\n\n     श्रीकृष्णदेवस्य पुरो भविष्यति ॥ ४ ॥\n\nतेषां भवो वै सफलो महीतले\n\n     यन्नेत्रगामी भगवान्सुरेश्वरः ।\n\nकृत्वाऽथ तद्दर्शनमद्य दुर्लभं\n\n     सद्यः कृतार्थो भविताऽस्मि सर्वतः ॥ ५ ॥\n\nश्रीनारद उवाच -\n\nइत्थं संचितयन्कृष्णं पश्यन्शकुनमुत्तमम् ।\n\nसंध्यायां गोकुलं प्राप्तो रथस्थो गांदिनीसुतः ॥ ६ ॥\n\nकृष्णपादाब्जचिह्नानि यवाङ्कुशयुतानि च ।\n\nतद्‌रागयुक्परागाणि रजांसि स ददर्श कौ ॥ ७ ॥\n\nतद्दर्शन्नौत्सुक्यभक्तिभावानन्दसमाकुलः ।\n\nरथात्समुत्पत्य तेषु लुठंश्चाश्रु मुमोच सः ॥ ८ ॥\n\nयेषां श्रीकृष्णदेवस्य भक्तिः स्याद्‍धृदि मैथिल ।\n\nतेषामाब्रह्मणः सर्वं तृणवज्जगतः सुखम् ॥ ९ ॥\n\nरथारुढस्ततोऽक्रूरः क्षणान्नन्दपुरं गतः ।\n\nघोषेषु सबलं कृष्णमागच्छंतं ददर्श ह ॥ १० ॥\n\nदेवौ पुराणौ पुरुषौ परेशौ\n\n     पद्मेक्षणौ श्यामलगौरवर्णौ ।\n\nयथेन्द्रनीलध्वजवज्रशैलौ\n\n     समाश्रितौ तौ पथि रामकृष्णौ ॥ ११ ॥\n\nबालार्कमौली वसनं तडिद्युती\n\n     वर्षाशरन्मेघरुचं दधानौ ।\n\nदृष्ट्वा स तूर्णं स्वरथाद्‌गतोऽधो\n\n     तयोर्नतो भक्तियुतः पपात ॥ १२ ॥\n\nतदाननं बाष्पकलाकुलेक्षणं\n\n     रोमांचितं वीक्ष्य हरिः परेश्वरः ।\n\nदोर्भ्यां समुत्थाप्य घृणातुरोऽश्रु\n\n     मुमोच भक्तं परिरभ्य माधवः ॥ १३ ॥\n\nएवं मिलित्वा सबलश्च तं हरिः\n\n     सद्यः समानीय वरासनं ददौ ।\n\nनिवेद्य गां चातिथये सुभोजनं\n\n     रसावृतं प्रेमयुतो ह्युपाहरत् ॥ १४ ॥\n\nतमाह नंदः परिरभ्य दोर्भ्या-\n\n     महो कथं जीवसि कंसराज्ये ।\n\nगतत्रपो यो निजघान बालान्\n\n     स्वसुः कथं सोऽन्यजनेषु मोही ॥ १५ ॥\n\nगृहं गते नंदवरे हरिस्तं\n\n     प्रपच्छ सर्वं कुशलं स्वपित्रोः ।\n\nतथा यदूनां किल बांधवानां\n\n     कंसस्य सर्वां विपरीतबुद्धिम् ॥ १६ ॥\n\nअक्रूर उवाच -\n\nपरश्वोऽहनि हे देव हंतुं शौरिं समुद्यतः ।\n\nखड्गपाणिर्भोजराजो नारदेन निवारितः ॥ १७ ॥\n\nदुःखिता बांधवाः सर्वे यादवा भयविह्वलाः ।\n\nसकुटुंबाः कंसभयाद्‌भूमन्देशांतरं गताः ॥ १८ ॥\n\nअद्यैव यादवान्हंतुं देवाञ्जेतुं समुद्यतः ।\n\nअन्यत्किमपि कौ कर्तुमिच्छते दैत्यराड्‍बली ॥ १९ ॥\n\nतस्माद्‌भवद्‌भ्यां गंतव्यं कुशलं कर्तुमव्ययम् ।\n\nभवंतौ हि विना कार्यं किंचिन्न स्यात्सतां प्रभू ॥ २० ॥\n\nश्रीनारद उवाच -\n\nअथ तस्य वचः श्रुत्वा सबलो भगवान् हरिः ।\n\nनन्दराजमतेनाह गोपान् कार्यकरानिदम् ॥ २१ ॥\n\nश्रीभगवानुवाच -\n\nनंदराजोऽपि सबलो वृद्धैर्गोपगणैरहम् ।\n\nनन्दा नवोपनन्दाश्च तथा षड् वृषभानवः ॥ २२ ॥\n\nमथुरां तु गमिष्यन्ति सर्वे प्रातः समुत्थिताः ।\n\nसर्वे तु गोरसं तस्माद्दधिदुग्धघृतादिकम् ॥ २३ ॥\n\nगृहीत्वैकत्र कर्तव्यं सोपायनमतः परम् ।\n\nरथांश्च शकटैः सार्द्धं समर्थान्कुरुताशु वै ॥ २४ ॥\n\nश्रीनारद उवाच -\n\nइति श्रुत्वा कार्यकरा गोपाः सर्वे गृहे गृहे ।\n\nश्रृण्वंतीनां गोपिकानामूचुः सर्वं यथोदितम् ॥ २५ ॥\n\nतच्छ्रुत्वोद्विग्नहृदया गोप्यो विरहविह्वलाः ।\n\nपरस्परं वाक्यमूचुः सर्वास्ता हि गृहे गृहे ॥ २६ ॥\n\nप्रस्थानस्य च वार्तेयं श्रीकृष्णस्य महात्मनः ।\n\nवृषभानुवरस्यापि गृहे प्राप्ता नृपेश्वर ॥ २७ ॥\n\nगमिष्यतो भर्तुरतीव दुःखिताः\n\n     श्रुत्वाऽथ वार्तां सदसि ह्यकस्मात् ।\n\nसंप्राप मूर्च्छां वृषभानुनन्दिनी\n\n     रंभेव भूमौ पतिता मरुद्धता ॥ २८ ॥\n\nकाश्चित्परिम्लानमुखश्रियोऽभवन्\n\n     प्रकंकणीभूत कराङ्गुलीयकाः ।\n\nसद्यः श्लथद्‍भूषणकेशबंधनाः\n\n     चित्रार्पितारंभ इवावतस्थिरे ॥ २९ ॥\n\nश्रीकृष्ण गोविंद हरे मुरारे\n\n     काश्चिद्‌वदन्त्यः स्वगृहेऽतिविह्वलाः ।\n\nविसृज्य कर्माणि गृहस्य सर्वतो\n\n     योगीव चानन्दगता नृपेश्वर ॥ ३० ॥\n\nकाश्चित्समर्थास्तु परस्परं वचः\n\n     समेत्य राजन् युगपत्सखीजनम् ।\n\nउचुः स्खलद्‌‌गद्‌गदकंठवाचः\n\n     स्वतः स्रवद्‌बाष्पकलावहदृशः ॥ ३१ ॥\n\nगोप्य उचुः -\n\nअहोऽतिनिर्भोहिजनस्य चित्रं\n\n     परं चरित्रं गदितुं न योग्यम् ।\n\nमुखेन चान्यं हृदि भाव्यमन्य-\n\n     द्देवो न जानाति कुतो मनुष्यः ॥ ३२ ॥\n\nरासेऽपि यद्यद्‌गदितं तु तत्त-\n\n     द्‌विहाय गंतुं समवस्थितोऽयम् ।\n\nगते पुरीं प्राणपतावहोऽस्मिन्\n\n     किं किं न कष्टं बत नोऽभविष्यत् ॥ ३३ ॥"
    }
]