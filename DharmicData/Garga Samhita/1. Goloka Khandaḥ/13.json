[
    {
        "text": "अध्यायः १३\n\n\n शौर्यनामयपृच्छार्थं करं दातुं नृपस्य च ।\n\nपुत्रोत्सवं कथयितुं नंदे श्रीमथुरां गते ॥ १ ॥\n\nकंसेन प्रेषिता दुष्टा पूतना घातकारिणी ।\n\nपुरेषु ग्रामघोषेषु चरंती घर्घरस्वना ॥ २ ॥\n\nअथ गोकुलमासाद्य गोपगोपीगणाकुलम् ।\n\nरूपं दधार सा दिव्यं वपुः षोडशवार्षिकम् ॥ ३ ॥\n\nन केऽपि रुरुधुर्गोपाः सुंदरीं तां च गोपिकाः ।\n\nशचीं वाणीं रमां रंभां रतिं च क्षिपतीमिव ॥ ४ ॥\n\nरोहिण्यां च यशोदायां धर्षितायां स्फुरत्कुचा ।\n\nअंकमादाय तं बालं लालयंती पुनः पुनः ॥ ५ ॥\n\nददौ शिशोर्महाघोरा कालकूटावृतं स्तनम् ।\n\nप्राणैः सार्द्धं पपौ दुग्धं कटुं रोषावृतो हरिः ॥ ६ ॥\n\nमुंच मुंच वदंतीत्थं धावन्ती पीडितस्तना ।\n\nनीत्वा बहिर्गता तं वै गतमाया बभूव ह ॥ ७ ॥\n\nपतन्नेत्रा श्वेतगात्रा रुदन्ती पतिता भुवि ।\n\nननाद तेन ब्रह्माण्डं सप्तलोकैर्बिलैः सह ॥ ८ ॥\n\nचचाल वसुधा द्वीपैः तदद्‌भुतमिवाभवत् ।\n\nषट्क्रोशं सा दृढान् दीर्घान् वृक्षान् पृष्ठतले गतान् ॥ ९ ॥\n\nचूर्णीचकार वपुषा वज्रांगेण नृपेश्वर ।\n\nवदन्तस्ते गोपगणा वीक्ष्य घोरं वपुर्महत् ॥ १० ॥\n\nअस्या अङ्गुलिगो बालो न जीवति कदाचन ।\n\nतस्या उरसि सानन्दं क्रीडन्तं सुस्मितं शिशुम् ॥ ११ ॥\n\nदुग्धं पीत्वा जृंभमाणं तं दृष्ट्वा जगृहुः स्त्रियः ।\n\nयशोदया च रोहिण्या निधायोरसि विस्मिताः ॥ १२ ॥\n\nसर्वतो बालकं नीत्वा रक्षां चक्रुर्विधानतः ।\n\nकालिंदीपुण्यमृत्तोयैर्गोपुच्छभ्रमणादिभिः ॥ १३ ॥\n\nगोमूत्रगोरजोभिश्च स्नापयित्वा त्विदं जगुः ॥ १४ ॥\n\nगोप्य ऊचुः -\n\nश्रीकृष्णस्ते शिरः पातु वैकुण्ठः कण्ठमेव हि ।\n\nश्वेतद्वीपपतिः कर्णौ नासिकां यज्ञरूपधृक् ॥ १५ ॥\n\nनृसिंहो नेत्रयुग्मं च जिह्वां दशरथात्मजः ।\n\nअधराववतां ते तु नरनाराणावृषी ॥ १६ ॥\n\nकपोलौ पातु ते साक्षात्सनकाद्याः कला हरेः ।\n\nभालं ते श्वेतवाराहो नारदो भ्रूलतेऽवतु ॥ १७ ॥\n\nचिबुकं कपिलः पातु दत्तात्रेय उरोऽवतु ।\n\nस्कंधौ द्वावृषभः पातु करौ मत्स्यः प्रपातु ते ॥ १८ ॥\n\nदोर्दण्डं सततं रक्षेत्पृथुः पृथुलविक्रमः ।\n\nउदरं कमठः पातु नाभिं धन्वन्तरिश्च ते ॥ १९ ॥\n\nमोहिनी गुह्यदेशं च कटिं ते वामनोऽवतु ।\n\nपृष्ठं परशुरामश्च तवोरू बादरायणः ॥ २० ॥\n\nबलो जानुद्वयं पातु जंघे बुद्धः प्रपातु ते ।\n\nपादौ पातु सगुल्फौ च कल्किर्धर्मपतिः प्रभुः ॥ २१ ॥\n\nसर्वरक्षाकरं दिव्यं श्रीकृष्णकवचं परम् ।\n\nइदं भगवता दत्तं ब्रह्मणे नाभिपंकजे ॥ २२ ॥\n\nब्रह्मणा शंभवे दत्तं शंभुर्दुर्वाससे ददौ ।\n\nदुर्वासाः श्रीयशोमत्यै प्रादाच्छ्रीनन्दमन्दिरे ॥ २३ ॥\n\nअनेन रक्षां कृत्वास्य गोपीभिः श्रीयशोमती ।\n\nपाययित्वा स्तनं दानं विप्रेभ्यः प्रददौ महत् ॥ २४ ॥\n\nतदा नंदादयो गोपा आगता मथुरापुरात् ।\n\nदृष्ट्वा घोरां पूतनाख्यां बभूवुर्भयविह्वलाः ॥ २५ ॥\n\nछित्वा कुठारैस्तद्देहं गोपाः श्रीयमुनातटे ।\n\nअनेकाश्च चिताः कृत्वा दाहयामासुरेव ताम् ॥ २६ ॥\n\nएलालवंगश्रीखंडतगरागरुगंधिभृत् ।\n\nधूमो दग्धस्य देहस्य पवित्रस्य समुत्थितः ॥ २७ ॥\n\nअहो कृष्णमृते कं वा व्रजाम शरणं त्विह ।\n\nपूतनायै मोक्षगतिं ददौ पतितपावनः ॥ २८ ॥\n\nश्रीबहुलाश्व उवाच -\n\nकेयं वा राक्षसी पूर्वं पूतना बालघातिनी ।\n\nविषस्तना दुष्टभावा परं मोक्षं कथं गता ॥ २९ ॥\n\nश्रीनारद उवाच -\n\nबलियज्ञे वामनस्य दृष्ट्वा रूपमतः परम् ।\n\nबलिकन्या रत्‍नमाला पुत्रस्नेहं चकार ह ॥ ३० ॥\n\nएतादृशो यदि भवेद्‌बालस्तं हि शुचिस्मितम् ।\n\nपाययामि स्तनं तेन प्रसन्नं मे मनस्तदा ॥ ३१ ॥\n\nबलेः परमभक्तस्य सुतायै वामनो हरिः ।\n\nमनोरथस्तु ते भूयान् मनस्यपि वरं ददौ ॥ ३२ ॥\n\nयः पूतनामोक्षमिमं शृणोति\n\n     कृष्णस्य देवस्य परात्परस्य ।\n\nभक्तिर्भवेत्प्रेमयुतापि तस्य\n\n     त्रिवर्गशुद्धिः किमु मैथिलेंद्र ॥ ३४ ॥"
    }
]