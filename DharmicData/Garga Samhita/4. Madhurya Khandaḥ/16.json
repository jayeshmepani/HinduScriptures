[
    {
        "text": "अध्यायः १६\n\n\n मांधातोवाच -\n\nयमुनायाः कृष्णराज्ञ्याः कवचं सर्वतोऽमलम् ।\n\nदेहि मह्यं महाभाग धारयिष्याम्यहं सदा ॥ १ ॥\n\nसौभरिरुवाच -\n\nयमुनायाश्च कवचं सर्वरक्षाकरं नृणाम् ।\n\nचतुष्पदार्थदं साक्षाच्छृणु राजन्महामते ॥ २ ॥\n\nकृष्णां चतुर्भुजां श्यामां पुण्डरीकदलेक्षणाम् ।\n\nरथस्थां सुन्दरीं ध्यात्वा धारयेत्कवचं ततः ॥ ३ ॥\n\nस्नातः पूर्वमुखो मौनि कृतसंध्यः कुशासने ।\n\nकुशैर्बद्धशिखो विप्रः पठेद्वै स्वस्तिकासनः ॥ ४ ॥\n\nयमुना मे शिरः पातु कृष्णा नेत्रद्वयं सदा ।\n\nश्यामा भ्रूभंगदेशं च नासिकां नाकवासिनी ॥ ५ ॥\n\nकपोलौ पातु मे साक्षात्परमानन्दरूपिणी ।\n\nकृष्णवामांससंभूता पातु कर्णद्वयं मम ॥ ६ ॥\n\nअधरौ पातु कालिन्दी चिबुकं सूर्यकन्यका ।\n\nयमस्वसा कन्धरां च हृदयं मे महानदी ॥ ७ ॥\n\nकृष्णप्रिया पातु पृष्ठं तटिनि मे भुजद्वयम् ।\n\nश्रोणीतटं च सुश्रोणी कटिं मे चारुदर्शना ॥ ८ ॥\n\nऊरुद्वयं तु रंभोरुर्जानुनी त्वंघ्रिभेदिनी ।\n\nगुल्फौ रासेश्वरी पातु पादौ पापप्रहारिणी ॥ ९ ॥\n\nअंतर्बहिरधश्चोर्ध्वं दिशासु विदिशासु च ।\n\nसमंतात्पातु जगतः परिपूर्णतमप्रिया ॥ १० ॥\n\nइदं श्रीयमुनाश्च कवचं परमाद्‌भुतम् ।\n\nदशवारं पठेद्‌भक्त्या निर्धनो धनवान्भवेत् ॥ ११ ॥\n\nत्रिभिर्मासैः पठेद्धीमान् ब्रह्मचारी मिताशनः ।\n\nसर्वराज्याधिपत्यञ्च प्राप्यते नात्र संशयः ॥ १२ ॥\n\nदशोत्तरशतं नित्यं त्रिमासावधि भक्तितः ।\n\nयः पठेत्प्रयतो भूत्वा तस्य किं किं न जायते ॥ १३ ॥\n\nयः पठेत्प्रातरुत्थाय सर्वतीर्थफलं लभेत् ।\n\nअंते व्रजेत्परं धाम गोलोकं योगिदुर्लभम् ॥ १४ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nश्रीसौभरिमांधातृसंवादे श्रीयमुनाकवचं नाम षोडशोऽध्यायः ॥ १६ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]