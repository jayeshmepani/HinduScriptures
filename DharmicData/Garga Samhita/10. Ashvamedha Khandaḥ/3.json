[
    {
        "text": "अध्यायः ०३\n\n\n\n\n\n अश्वमेधखण्डः - तृतीयोऽध्यायः\n\n\n\nकृष्णकथाकीर्तनम् -\n\n\n\nगर्ग उवाच -\n\nजामातृवधसंतप्तजरासंधचमूवधः ॥\n\nबहुशः सेनयोर्युद्धे द्वारकादुर्गकारणम् ॥१॥\n\nयवनस्य वधं दृष्ट्वा मुचकुंदस्य संस्तुतिः ॥\n\nवरं दत्वा ततो म्लेच्छवधं कृत्वा धने ततः ॥२॥\n\nनीयमाने वने दृप्तजरासंधात्पलायनम् ॥\n\nरैवतो रेवतीं कन्यां बलदेवसमर्पणम् ॥३॥\n\nरुक्मिणीप्रियसंदेशश्रवणादखिलान्नृपान् ॥\n\nनिर्जित्य निर्गमो गेहात् हृतवानंबिकागृहात् ॥४॥\n\nनृपैः सांत्वनं चैद्यस्य ततो रुक्मीसमागमः ॥\n\nयुद्धापेक्षापराधाद्वै मुंडनं तस्य कृष्णतः ॥५॥\n\nरुक्मिणीदुःखशमनं रामवाक्याच्च मोक्षणम् ॥\n\nततो विवाहो रुक्मिण्या विधिवत्स्वपुरे मुदा ॥६॥\n\nप्रद्युम्नोत्पत्तिकथनं हरणं सूतिकागृहात् ॥\n\nमायावत्योक्तवृत्तांतं शंबरस्य वधस्ततः ॥७॥\n\nपुनरागमनं गेहे संतोषो द्वारकौकसाम् ॥\n\nसूर्यात्स्यमंतकप्राप्तिर्याचनं तस्य वै हरेः ॥८॥\n\nतत्संबन्धात्प्रसेनस्य वधोऽकीर्तिर्हरेस्तथा ॥\n\nतन्मार्जनाय ऋक्षस्य गृहेशु गमनं हरेः ॥९॥\n\nयुद्धे ज्ञात्वा लोकनाथं जांबवत्याः समर्पणम् ॥\n\nसत्राजिताय च मणिः प्राप्ता श्रीहरिणा बिलात् ॥१०॥\n\nविवाहः सत्यभामायाः पारिबर्हे तथा मणिः ॥\n\nरामेण सह कृष्णस्य गमनं हस्तिनापुरे ॥११॥\n\nअक्रूरकृतवर्मभ्यां शतधन्वा तु प्रेरितः ॥\n\nसत्राजितं जघानाशु सोऽपि कृष्णेन मारितः ॥१२॥\n\nरामस्तु मिथिलायां च गदाशिक्षा सुयोधने ॥\n\nअक्रूरे मणिदानं च शक्रप्रस्थे हरिर्गतः ॥१३॥\n\nकालिन्द्या संगतिः शौरेर्विवाहः स्वपुरे ततः ॥\n\nविवाहो मित्रविन्दायाः सत्यायाश्च तथैव च ॥१४॥\n\nभद्राया लक्ष्मणायाश्च विवाहो हरिणा ततः ॥\n\nपारिजातं तु सत्यायै शक्रं जित्वा ददौ हरिः ॥१५॥\n\nवज्रनाभिरुवाच -\n\nप्रियायै दत्तवान्कस्माच्छक्रं जित्वा सुरद्रुमम् ॥\n\nश्रीकृष्णस्तत्कथां सर्वां मुने मे ब्रूहि विस्तरात् ॥१६॥\n\nश्रीगर्ग उवाच -\n\nपारिजातैककुसुमे चानीते नारदात्कदा ॥\n\nदत्ते सति श्रीरुक्मिण्यै सत्या तु दुःखिताभवत् ॥१७॥\n\nतां दृष्ट्वा कुपितां प्राह क्रोधागारगतां हरिः ॥\n\nमा शोच कुरु दास्यामि पारिजातद्रुमं च ते ॥१८॥\n\nतदैव कथितं सर्वे कृष्णाग्रे भौमचेष्टितम् ॥\n\nशक्रेण श्रुत्वा भगवान्प्राह पश्यन्कृतांजलिम् ॥१९॥\n\nश्रीकृष्ण उवाच -\n\nमत्प्रियां दुःखितां पश्य रुदन्तीं वृत्रसूदन ॥१९॥\n\nपारिजातस्य वृक्षार्थे किं करिष्याम्यहं वद ॥\n\nयदास्यै पारिजातस्य वृक्षं दास्यसि त्वं हरे ॥२०॥\n\nतदा भौमं ससैन्यं च हनिष्यामि न संशयः ॥\n\nकृष्णभाषितमाकर्ण्य प्रहसन्प्राह वासवः ॥२१॥\n\nइन्द्र उवाच -\n\nपारिजातद्रुमाः सर्वे वर्तंते नन्दने च ये ॥\n\nगृहाण तान्स्वतः कृष्ण त्वं हत्वा नरकासुरम् ॥२२॥\n\nतथास्तु चोक्त्वा भगवान्सत्यभामासमन्वितः ॥\n\nगरुडस्कंधमारूढः प्राग्जोतिषपुरं ययौ ॥२३॥\n\nसत्यभामा हरिं प्राह स्वर्गमिंद्रे गते सति ॥\n\nसत्योवाच\n\nपूर्वं गृहाण शक्रात्त्वं द्रुमराजं जगत्पते ॥२४॥\n\nकार्ये भूते सति हरे न करिष्यति त्वत्प्रियम् ॥\n\nप्रियावाक्यं समाकर्ण्य प्रियः प्राह प्रियां वचः ॥२५॥\n\nश्रीकृष्ण उवाच -\n\nस पारिजातं यदि न प्रदास्यति\n\n     प्रयाच्यमानस्तु मयामरेश्वरः ॥\n\nततः शचीव्यामुदितानुलेपने\n\n     गदां विमोक्ष्यामि पुरंदरोरसि ॥२६॥\n\nइत्युक्त्वा भगवान्कृष्णो भौमासुरपुरं गतः ॥\n\nनानादुर्गैः सप्तभिश्च वेष्टितं च महासुरैः ॥२७॥\n\nसर्वान्बिभेद दुर्गान् वै गदाचक्रशरादिभिः ॥\n\nजघान मुरुदैत्यं च तत्पुत्राञ्शस्त्रसंयुतान् ॥२८॥\n\nशस्त्रास्त्रवर्षं मुंचंतं ससैन्यं नरकं हरिः ॥\n\nक्षिप्त्वा चक्रं द्विधा चक्रे गरुडेन जघान च ॥२९॥\n\nहत्वा भौमं जगन्नाथो वररत्‍नानि यादवः ॥\n\nजग्राह तत्र कन्यानां समूहं वै ददर्श ह ॥३०॥\n\nदैत्यसिद्धनृपाणां च सहस्राणि च षोडश ॥\n\nशताधिकानि कन्याश्च प्रेषयामास स्वां पुरीम् ॥३१॥\n\nगृहीत्वाथ मणिं छत्रं देवमातुश्च कुण्डले ॥\n\nपारिजातद्रुमार्थे वै ययाविंद्रपुरीं हरिः ॥३२॥\n\n\n\nइति श्रीगर्गसंहितायामश्वमेधचरित्रे\n\nसुमेरौ कृष्णकथावर्णनं नाम तृतीयोऽध्यायः ॥३॥\n\n\n\nहरिः ॐ तत्सत् श्रीकृष्णार्पणमस्तु ॥"
    }
]