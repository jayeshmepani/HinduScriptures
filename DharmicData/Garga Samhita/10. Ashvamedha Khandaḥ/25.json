[
    {
        "text": "अध्यायः २५\n\n\nगर्ग उवाच - \n\nएवं दृष्ट्वा तयोर्युद्धं यादवाः परसैनिकाः ॥ \n\n ऊचुः परस्परं धन्योऽनुशाल्वस्तु गदो महान् ॥१॥\n\n इति ब्रुवत्सु सर्वेषु गदस्तत्रैव चोत्थितः ॥ \n\n क्व गतः क्व गतः शत्रुर्हत्वा मां च ब्रुवन्‌ रणात् ॥२॥\n\n ततोऽनुशाल्वं हस्तेन गृहीत्वाऽऽकृष्य रोषतः ॥ \n\n अनिरुद्धस्य निकटे पातयामास वेगतः ॥३॥\n\n पतितं मूर्च्छितं दृष्ट्वा ह्यनिरुद्धस्त्वधोमुखम् ॥ \n\n कारयामस चैतन्यं व्यजनैः सलिलेन च ॥४॥\n\n तदैव स प्रबुद्धोऽभूदनुशाल्वोऽसुरेश्वरः ॥ \n\n दृष्ट्वाग्रे सुन्दरं सोऽपि कृष्णपौत्रं घनप्रभम् ॥५॥\n\n नत्वा प्रत्याह वचनं त्वं तु मे प्राणरक्षकः ॥ \n\n अनिरुद्ध हरेः पौत्र अपराधं क्षमस्व मे ॥६॥\n\n ॐ नमो वासुदेवाय नमः संकर्षणाय च ॥ \n\n प्रद्युम्नाय नमस्तुभ्यमनिरुद्धाय ते नमः ॥७॥\n\n गृहाण वै तुरङ्गं तमहं यास्यामि पालयन् ॥ \n\n इत्युक्त्वा स्वपुरं गत्वा ददौ तस्मै तुरंगमम् ॥८॥\n\n अयुतं हस्तिनां चैव हयानां नियुतं तथा ॥ \n\n अर्द्धलक्षं रथानां च शिबिकानां सहस्रकम् ॥९॥\n\n उष्ट्राणां हि सहस्रं च गवयानां सहस्रकम् ॥ \n\n पंजरे संस्थितानां च सिंहानां द्विसहस्रकम् ॥१०॥\n\n मृगयासारमेयाणां सहस्रं नृपसत्तम ॥ \n\n शिबिराणां सहस्रं च शिञ्जिनां नियुतं तथा ॥११॥\n\n जवनिकानामयुतं धेनूनां लक्षमेव च ॥ \n\n सहस्रभारं स्वर्णानां रजतानां चतुर्गुणम् ॥१२॥\n\n मुक्तानां भारमेकं चानिरुद्धाय ददौ नृपः ॥ \n\n अनिरुद्धस्ततस्तस्मै मणिहारं ददौ मुदा ॥१३॥\n\n अनुशाल्वः स्वराज्ये तु कृत्वा वै सचिवं वरम् ॥ \n\n यादवैः सहितः सोऽपि देशानन्याञ्जगाम ह ॥१४॥\n\n ततो विमुक्तस्तुरगो मणिकांचनभूषितः ॥ \n\n देशानन्यान् वीरयुक्तान्पश्यन्बभ्राम भूपते ॥१५॥\n\n अनुशाल्वं जितं श्रुत्वा यौवनाश्चं च भीषणम् ॥ \n\n राजानोऽन्ये मंडलेशाः प्राप्तं न जगृहुर्हयम् ॥१६॥\n\n इत्येवं भ्रमतस्तस्य तुरगस्य विशां पते ॥ \n\n मासाश्च प्रगताः षड्‍वै तादृशाश्चावशेषिताः ॥१७॥\n\n हयो मणिपुरेशेन गृहीतश्च विमोचितः ॥ \n\n तथा रत्‍नपुरेशेन ह्यनिरुद्धभयान्नृप ॥१८॥\n\n राष्ट्रान्सर्वानशूरांश्च विहाय तुरगोत्तमः ॥ \n\n ययौ प्राचीं दिशं राजन्बल्वलो यत्र दैत्यराट् ॥१९॥\n\n सोऽपि दैत्यो हयस्यापि वार्तां श्रुत्वा च नारदात् ॥ \n\n यज्ञं शीघ्रं नाशयित्वा नैमिषाच्चाजगाम ह ॥२०॥\n\n स्थितं त्रिवेण्यां सलिलं पिबंतं \n\n     प्रयागतीर्थे क्रतुवाहनं च ॥ \n\n विलोक्य राजन्किल बल्वलाख्यो \n\n     जग्राह शीघ्रं ह्यगणय्य कृष्णम् ॥२१॥\n\n तदैव वृष्णयः सर्वे दंडकं च व्यलोकयन् ॥ \n\n चार्मण्वतीं समुत्तीर्य चित्रकूटं समाययुः ॥२२॥\n\n रामक्षेत्रे च दानानि कृत्वाश्वं चावलोकयन् ॥ \n\n तस्यापि पृष्ठतो लग्ना आजग्मुस्तीर्थवासवम् ॥२३॥\n\n ददृशुस्तत्र तुरगं सपत्रं यदुसत्तमाः ॥ \n\n गृहीतं स्वबलाद्‌राजन्नसुरेण दुरात्मना ॥२४॥\n\n ततस्ते बल्वलं दृष्ट्वा नीलांजनचयोपमम् ॥ \n\n योजनद्वयमुच्चांगमुग्रमंगारलोचनम् ॥२५॥\n\n तप्तताम्रशिखाश्मश्रुदंष्ट्रोग्रभ्रुकुटीमुखम् ॥ \n\n ब्रह्मद्रुहं ललञ्जिह्वं गजायुतसमं बलम् ॥२६॥\n\n तमूचुर्यादवा रोषात्स्फुरिताधरपल्लवाः ॥ \n\n कस्त्वं यज्ञपशुं नीत्वा ह्यस्माकं च क्व यास्यसि ॥२७॥\n\n तस्मान्मोचय तं शीघ्रं न चेद्धन्मो रणे च त्वाम् ॥ \n\n इति श्रुत्वासुरश्चाह वचः शृणुत मे नराः ॥२८॥\n\n बल्वल उवाच - \n\nअहं तु बल्वलो दैत्यो देवानां दुःखदायकः ॥ \n\n यस्याग्रे मानुषाः सर्वे भवंति भयविह्वलाः ॥२९॥\n\n इति श्रुत्वा च यदवो जघ्नुर्बाणैश्च बल्वलम् ॥ \n\n स हतस्तैश्च सहसा सहयोऽन्तर्दधे नृप ॥३०॥\n\n\n\n\n\nइति श्रीगर्गसंहितायां हयमेधखण्डे \n\nबल्वलेन तुरगहरणं नाम पंचविशोऽध्यायः ॥२५॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]