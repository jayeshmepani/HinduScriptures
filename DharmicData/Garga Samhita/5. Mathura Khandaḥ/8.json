[
    {
        "text": "अध्यायः ०८\n\n\n श्रीनारद उवाच -\n\nआर्द्रचित्तं नंदराजं वनितानां मनोरथम् ।\n\nस्मृत्वा शत्रून् हन्तुकामः चक्रे युद्धं बलाद्धरिः ॥ १ ॥\n\nगृहीत्वा भुजदंडाभ्यां चाणूरं गगने बलात् ।\n\nचिक्षेप सहसा कृष्णो वातः पद्ममिवोद्‍धृतम् ॥ २ ॥\n\nआकाशात्पतितः सोऽपि तारकेव ह्यधोमुखः ।\n\nउत्थाय मुष्टिना कृष्णं ताडयामास वेगतः ॥ ३ ॥\n\nतस्य मुष्टिप्रहारेण न चचाल परात्परः ।\n\nसद्यो गृहीत्वा चाणूरं पातयामास भूतले ॥ ४ ॥\n\nभिन्नदंतस्तु चाणूरः क्रोधयुक्तो मदोत्कटः ।\n\nमुष्टिद्वयेन श्रीकृणं तताड हृदि मैथिल ॥ ५ ॥\n\nगृहीत्वा करयोस्तं वै कराभ्यां भगवान्स्वयम् ।\n\nकंसस्याग्रे भ्रामयित्वा सर्वेषां पश्यतां नृप ॥ ६ ॥\n\nपातयामास भूपृष्ठे कमंडलुमिवार्भकः ।\n\nश्रीकृष्णस्य प्रहारेण चाणूरो भिन्नमस्तकः ॥ ७ ॥\n\nउद्वमन् रुधिरं राजन्सद्यो वै निधनं गतः ।\n\nतथैव मुष्टिकं मल्लं मुष्टिभिर्युधि दुर्गमम् ॥ ८ ॥\n\nधृत्वांघ्रौ भ्रामयित्वा खे बलदेवो महाबलः ।\n\nपातयामास भूपृष्ठे फणिनं गरुडो यथा ।\n\nमुष्टिको निधनं प्राप प्रोद्वमन् रुधिरं मुखात् ॥ ९ ॥\n\nकूटं समागतं वीक्ष्य बलदेवो महाबलः ।\n\nमुष्टिना पातयामास वज्रेणेन्द्रो यथा गिरिम् ॥ १० ॥\n\nप्राप्तं शलं नन्दसूनुर्लत्तया तं तताड ह ।\n\nतीक्ष्णया तुंडया राजन्कद्रुजं गरुडो यथा ॥ ११ ॥\n\nगृहीत्वा तोशलं कृष्णो मध्यतः संविदार्य्य च ।\n\nप्राक्षिपत्कंसमंचाग्रे विटपं सिन्धुरो यथा ॥ १२ ॥\n\nएते निपातिता रंगे सद्यो वै निधनं गताः ।\n\nतेषां ज्योतींषि वैकुण्ठे विविशुः पश्यतां सताम् ॥ १३ ॥\n\nएवं श्रीरामकृष्णाभ्यां मल्लेषु निहतेषु च ।\n\nशेषाः प्रदुद्रुवुर्मल्ला भयार्ता जीवनेच्छया ॥ १४ ॥\n\nश्रीदामादीन् वयस्यांश्च गोपानाकृष्य माधवः ।\n\nतै सार्द्धं युद्धमारेभे सर्वेषां पश्यतां सताम् ॥ १५ ॥\n\nकिरीटकुण्डलधरौ रामकृष्णौ सहार्भकैः ।\n\nविहरंतौ वीक्ष्य रंगे विसिस्मुः पुरवासिनः ॥ १६ ॥\n\nकंसं विना सर्वमुखाज्जयशब्दो विनिर्गतः ।\n\nसाधु साध्विति वादोऽभून्नेदुर्दुंदुभयस्ततः ॥ १७ ॥\n\nस्वस्याजयं वीक्ष्य कंसो महाक्रोधसमाकुलः ।\n\nवर्जयित्वा तूर्यघोषं प्राह प्रस्फुरिताधरः ॥ १८ ॥\n\nकंस उवाच -\n\nदुर्बुद्धियुक्तौ वसुदेवनंदनौ\n\n     प्रसह्य निःसारयताशु मत्पुरात् ।\n\nहरंतु सर्वं व्रजवासिनां धनं\n\n     बध्नीत नंदं सहसाऽतिदुर्मतिम् ॥ १९ ॥\n\nअद्योग्रसेनस्य पितुः कुबुद्धेः\n\n     शौरेः शिरश्चाशु हि छिंधि छिंधि ।\n\nकौ यत्र तत्रापि तथाऽत्र वृष्णि-\n\n     जातान्सुरांशान् किल सूदयध्वम् ॥ २० ॥\n\nश्रीनारद उवाच -\n\nएवं विकत्थमानस्य कंसस्य यदुनंदनः ।\n\nसहसोत्पत्य तं मञ्चमारुहत्क्रोधपूरितः ॥ २१ ॥\n\nमृत्युं स्मागतं वीक्ष्य मञ्चादुत्थाय सत्वरम् ।\n\nमदोद्धतो भर्त्सयंस्तं जगृहे खड्गचर्म्मणी ॥ २२ ॥\n\nअग्रहीत्सहसा कंसं दोर्भ्यां चर्मासिसंयुतम् ।\n\nयथा तुण्डविभागाभ्यां सविषं फणिनं विराट् ॥ २३ ॥\n\nपतत्खड्गश्चलच्चर्मा भुजबंधाद्‌बलाद्‌बली ।\n\nविनिर्ययौ तार्क्ष्यतुण्डात्पुण्डरीको यथा फणी ॥ २४ ॥\n\nमंचे तौ बलिनौ वेगान्मर्दयंतौ परस्परम् ।\n\nशैलशृङ्गे यथा सिंहौ शुशुभाते यथातथम् ॥ २५ ॥\n\nउत्पतंतं बलात्कंसं शतहस्तं महांबरे ।\n\nअग्रहिच्चोत्पतन् कृष्णः श्येनं श्येनो यथांबरे ॥ २६ ॥\n\nगृहीत्वा भुजदण्डाभ्यां प्रचंडं दैत्यपुंगवम् ।\n\nत्रैलोक्यबलधृग्देवो भ्रामयित्वा त्वितस्ततः ॥ २७ ॥\n\nआकाशात्पातयामास मंचोपरि रुषान्वितः ।\n\nभग्नदण्डोऽभवन्मञ्चस्तडित्पाते यथा द्रुमः ॥ २८ ॥\n\nपतितोऽपि स वज्राङ्ग किंचिद्‌व्यायाकुलमानसः ।\n\nसहसोत्थाय युयुधे श्रीकृष्णेन महात्मना ॥ २९ ॥\n\nनीत्वा तं भुजदण्डाभ्यां मंचे क्षिप्त्वा पुनः प्रभुः ।\n\nआरुह्य हृदयं तस्य मौलिं जग्राह माधव ॥ ३० ॥\n\nसद्यः प्रगृह्य केशेषु रंगोपरि हरिः स्वयम् ।\n\nमंचात्तं पातयामास शैलाद्‍गंडशिलामिव ॥ ३१ ॥\n\nतस्योपरिष्ठाच्छ्रीकृष्णः सर्वाधारः सनातनः ।\n\nनिपपात स्वयं वेगादनन्तोऽनंतविक्रमः ॥ ३२ ॥\n\nइत्थं द्वयोर्निपातेन निम्नं भूखंडमंडलम् ।\n\nस्थालीव सहसा राजञ्चकंपे घटिकाद्वयम् ॥ ३३ ॥\n\nसंपरेतं भोजराजं भूमौ तं विचकर्ष ह ।\n\nयथा मृगेन्द्रो नागेन्द्रं सर्वेषां पश्यतां नृप ॥ ३४ ॥\n\nहाहाकारस्तदैवासीद्धावतां भूभुजां नृप ।\n\nवैरभावेन देवेशं भजन्कंसो महाबलः ॥ ३५ ॥\n\nजगाम तस्य सारूप्यं भृंगिणः कीटको यथा ।\n\nकंसं प्रपतितं दृष्ट्वा भ्रातरोऽष्टौ महाबलाः ।\n\nसुनामसृष्टिन्यग्रोधतुष्टिमद्राष्ट्रपालकाः ॥ ३६ ॥\n\nसुहुना कंकशंकुभ्यां क्रोधप्रस्फुरिताधराः ।\n\nखड्गचर्मधरा योद्धुं कृष्णोपरि समाययुः ॥ ३७ ॥\n\nवीक्ष्य तान्मुद्‌गरं नीत्वा रोहिणीनंदनो बलः ।\n\nआराच्चकार हुंकारं यथा सिंहो मृगान्प्रति ॥ ३८ ॥\n\nहुंकारेणैव शस्त्राणि तेषां हस्तेभ्य आभयात् ।\n\nपेतुराम्रफलानीव दण्डघातैश्च मैथिल ॥ ३९ ॥\n\nनिःशस्त्रास्ते महावीरा मुष्टिभिः सर्वतो बलम् ।\n\nतेडुः शैलं यथा नागा शुंडादण्डैरितस्ततः ॥ ४० ॥\n\nसृष्टिं तथा सुनामानं मुद्‌गरेण बलोऽहनत् ।\n\nन्यग्रोधं भुजवेगेन कंकं वामकरेण वै ॥ ४१ ॥\n\nशंकुं सुहुं तुष्टिमंतं वामपादेन माधवः ।\n\nराष्ट्रपालं दक्षिणेन पादेनाभिजघान ह ॥ ४२ ॥\n\nअष्टौ निपेतुः सहसा वृक्षा वातहता इव ।\n\nतेषां ज्योतिर्भगवति लीनं जातं विदेहराट् ॥ ४३ ॥\n\nदेवदुन्दुभयो नेदुर्जयध्वनिरभूत्तदा ।\n\nसद्यो वै ववृषुर्देवाः पुष्पैर्नंदनसंभवैः ॥ ४४ ॥\n\nविद्याधर्यश्च गंधर्व्यो ननृतुर्हर्षविह्वलाः ।\n\nविद्याधरश्च गंधर्वाः किन्नरास्तद्‌यशो जगुः ॥ ४५ ॥\n\nब्रह्माद्या मुनयः सिद्धा विमानैर्द्रष्टुमागताः ।\n\nतुष्टुवू रामकृष्णौ तौ वाग्भिः श्रुतिपरायणाः ॥ ४६ ॥\n\nताडयंत्य उरो हस्तैः अस्तिप्राप्त्यादयः स्त्रियः ।\n\nविनिर्गतास्ता रुरुदुर्जातवैधव्यदुःखिताः ॥ ४७ ॥\n\nस्त्रिय ऊचुः -\n\nहा नाथ हे युद्धपते क्व गतोऽसि महाबल।\n\nत्रैलोक्यविजयी साक्षाद्देवानामपि दुर्जयः ॥ ४८ ॥\n\nजातमात्राः स्वसुः पुत्रा निर्घृणेन त्वया हताः ।\n\nअनिर्दशा निर्दशाश्चापरेऽपि निहता बलात् ॥ ४९ ॥\n\nतेन पापेन घोरेण दशामेतादृशीं गतः ॥ ५० ॥\n\nश्रीनारद उवाच -\n\nएवमश्रुमुखीर्दीना आश्वास्य नृपयोषितः ।\n\nविधाय यमुनातीरे चिताः श्रीखंडसंयुताः ॥ ५१ ॥\n\nहतानां कारयित्वाऽसौ क्रियां वै पारलौकिकीम् ।\n\nसर्वान्संबोधयामास भगवाँल्लोकभावनः ॥ ५२ ॥"
    }
]