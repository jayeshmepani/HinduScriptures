[
    {
        "text": "अध्यायः १७\n\n\n मांधातोवाच -\n\nयमुनायाः स्तवं दिव्यं सर्वसिद्धिकरं परम् ।\n\nसौभरे मुनिशार्दूल वद मां कृपया त्वरम् ॥ १ ॥\n\nश्रीसौभरिरुवाच -\n\nमार्तंडकन्यकायास्तु स्तवं शृणु महामते ।\n\nसर्वसिद्धिकरं भूमौ चातुर्वर्ग्यफलप्रदम् ॥ २ ॥\n\nकृष्णवामांसभूतायै कृष्णायै सततं नमः ।\n\nनमः श्रीकृष्णरूपिण्यै कृष्णे तुभ्यं नमो नमः ॥ ३ ॥\n\nयः पापपंकांबुकलंककुत्सितः\n\n     कामी कुधीः सत्सु कलिं करोति हि ।\n\nवृन्दावनं धाम ददाति तस्मै\n\n     नदन्मिलिन्दादि कलिन्दनन्दिनी ॥ ४ ॥\n\nकृष्णे साक्षात्कृष्णरूपा त्वमेव\n\n     वेगावर्ते वर्तसे मत्स्यरूपी ।\n\nऊर्मावूर्मौ कूर्मरूपी सदा ते\n\n     बिंदौ बिंदौ भाति गोविन्ददेवः ॥ ५ ॥\n\nवन्दे लीलावतीं त्वां\n\n     सगनघननिभां कृष्णवामांसभूतां ।\n\nवेगं वै वैरजाख्यं\n\n     सकलजलचयं खण्डयंतीं बलात्स्वात् ।\n\nछित्वा ब्रह्माण्डमारात्\n\n     सुरनगरनगान् गण्डशैलादिदुर्गान् ।\n\nभित्वा भूखण्डमध्ये\n\n     तटनिधृतवतीमूर्मिमालां प्रयान्तीम् ॥ ६ ॥\n\nदिव्यं कौ नामधेयं\n\n     श्रुतमथ यमुने दण्डयत्यद्रितुल्यं ।\n\nपापव्यूहं त्वखण्डं\n\n     वसतु मम गिरां मण्डले तु क्षणं तत् ।\n\nदण्ड्यांश्चाकार्यदण्ड्या\n\n     सकृदपि वचसा खण्डितं यद्‍गृहीतं ।\n\nभ्रातुर्मार्तंडसूनो-\n\n     रटति पुरि दृढः ते प्रचण्डोऽतिदण्डः ॥ ७ ॥\n\nरज्जुर्वा विषयांधकूपतरणे\n\n     पापाखुदर्वीकरी ।\n\nवेण्युष्णिक् च विराजमूर्तिशिरसो\n\n     मालाऽस्ति वा सुन्दरी ।\n\nधन्यं भाग्यमतः परं भुवि नृणां\n\n     यत्रादिकृद्वल्लभा ।\n\nगोलोकेऽप्यतिदुर्लभाऽतिशुभगा\n\n     भात्यद्वितीया नदी ॥ ८ ॥\n\nगोपीगोकुलगोपकेलिकलिते\n\n     कालिन्दि कृष्णप्रभे ।\n\nत्वत्कूले जललोलगोलविचलत्\n\n     कल्लोलकोलाहलः ।\n\nत्वत्कांतारकुतूहलालिकुलकृत्\n\n     झंकारकेकाकुलः ।\n\nकूजत्कोकिलसंकुलो व्रजलता\n\n     लंकारभृत्पातु माम् ॥ ९ ॥\n\nभवंति जिह्वास्तनुरोमतुल्या\n\n     गिरो यदा भूसिकता इवाशु ।\n\nतदप्यलं यान्ति न ते गुणांतं\n\n     संतो महांतः किल शेषतुल्याः ॥ १० ॥\n\nकलिन्दगिरिनन्दिनीस्तव उषस्ययं वापरः\n\n     श्रुतश्च यदि पाठितो भुवि तनोति सन्मंगलम् ।\n\nजनोऽपि यदि धारयेत्किल पठेच्च यो नित्यशः\n\n     स याति परमं पदं निजनिकुञ्जलीलावृतम् ॥ ११ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nश्रीसौभरिमांधातृसंवादे श्रीयमुनास्तवो नाम सप्तदशोऽध्यायः ॥ १७ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]