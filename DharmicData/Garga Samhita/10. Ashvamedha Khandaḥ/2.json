[
    {
        "text": "अध्यायः ०२\n\n\n\n\n\n अश्वमेधखण्डः - द्वितीयोऽध्यायः\n\n\n\nकृष्णलीलावर्णनम् -\n\n\n\nसूत उवाच -\n\nइति श्रुत्वा वज्रनाभिर्मुनेः श्रीगर्गसंहिताम् ॥\n\nभृशं मुमोदाथ गुरुं प्रत्युवाच प्रणम्य च ॥१॥\n\nअद्य श्रीकृष्ण्चन्द्रस्य चरित्रं तु श्रुतं मया ॥\n\nत्वन्मुखान्मुनिशार्दूल तेन दुःखाश्च मे गताः ॥ २॥\n\nमे मनस्तु कृपानाथ पुनः श्रोतुं हरेर्यशः ॥\n\nअतृप्तस्यापि कृष्णस्य वदस्व चरितं परम् ॥३॥\n\nद्वार्वत्यामुग्रसेनेन हयमेधः कृतः पुरा ॥\n\nतच्चरित्रं वद मुने किंचित्पूर्वं श्रुतं मया ॥४॥\n\nअनुव्रतानां शिष्याणां सुतानां च मुनीश्वर ॥\n\nब्रूयुर्गुह्यमनापृष्टं गुरवः करुणामयाः ॥५॥\n\nश्रीसूत उवाच -\n\nएवं भाषितमाकर्ण्य यादवानां गुरुर्मुनिः ॥\n\nप्रीतः प्रत्याह राजेन्द्रं स्मरन्पादाम्बुजं हरेः ॥६॥\n\nगर्ग उवाच -\n\nधन्यस्त्वं कृष्णचन्द्रस्य पादयोर्भक्तिरीदृशी ॥\n\nजाता ते यादवश्रेष्ठ दिष्ट्या तु दुर्लभा नृणाम् ॥७॥\n\nकथयाम्यत्र ते राजन्नितिहासं शृणुष्व वै ॥\n\nयस्य श्रवणमात्रेण सर्वपापैः प्रमुच्यते ॥८॥\n\nद्वापारे पीडिता राजन् धरा भारेण पापिनाम् ॥\n\nब्रह्माग्रे कथयामास सोऽपि श्रुत्वा हरिं ययौ ॥९॥\n\nगत्वा च कथयामास श्रुत्वा श्रीराधिकापतिः ॥\n\nमहीमाश्वास्य देवैश्च भारं हर्तुं मनो दधे ॥१०॥\n\nविवाहो वसुदेवस्य मधुपुर्यामभूत्ततः ॥\n\nकंसबोधनषट्‍पुत्रवधः कसंभयं नृप ॥११॥\n\nमायाज्ञामनुदेवादिस्तुतिः कृष्णसमुद्‌भवम् ॥\n\nवर्णनं रूपकृष्णस्य वसुदेवस्य संस्तुतिः ॥१२॥\n\nदेवक्यादिपुराकृत्यकथनं जगदीशितुः ॥\n\nगोकुलानयनं कन्यापातनं तद्विभाषणम् ॥१३॥\n\nसांत्वनं वसुदेवस्य मोचनं भार्यया सह ॥\n\nकंसदुर्मंत्रदैत्येषु साधु बाल उपद्रवः ॥१४॥\n\nप्रादुर्भूते व्रजे कृष्णे व्रजराजमहोत्सवः ॥\n\nमथुरागमनं नंदवसुदेवसमागमः ॥ १५॥\n\nपूतनासुपयःपानं नन्दगोपादिविस्मयः ॥\n\nशकटव्यत्यये दैत्यचक्रवातवधः शिशोः ॥१६॥\n\nसंलालने मुखे धात्र्या जृम्भणे विश्वदर्शनम् ॥\n\nरामकेशवयोर्नाम्नोः कारणं केलिरेतयोः ॥१७॥\n\nधौर्त्यं गोपवधूगेहे प्रसंगान्मृदभक्षणम् ॥\n\nदर्शनं विश्वरूपस्य नन्दभाग्यपुराकथा ॥१८॥\n\nचौर्यं हैयङ्गवस्याथ बन्धनं दामभिर्बलात् ॥\n\nयमलार्जुनयोः शापो भंगश्चैव स्तुतिस्तयोः ॥१९॥\n\nबालक्रीडोपनन्दादिमंत्रणं गमनं ततः ॥\n\nवृन्दावने तयोः क्रीडा वयस्यैर्वत्सचारिणोः ॥२०॥\n\nवत्सासुरस्य च वधो बकाघासुरयोपि ॥\n\nभोजनं सखिभिस्तीरे यमुनाया हरेर्मुदा ॥२१॥\n\nवत्साघाहरणं धात्रा कृष्णत्वं वत्सपालयोः ॥\n\nब्रह्मणो गमनं पश्चात्स्तुतिः कृष्णरतिर्गतिः ॥२२॥\n\nगोचारणे महाक्रीडा धेनुकादिवधस्तथा ॥\n\nव्रज आगमनं कृष्णगोपीनेत्रमहोत्सवः ॥२३॥\n\nमृतान् विषांभःपानेन गोपान्हरिरजीवयत् ॥\n\nकालीयदमने स्तोत्रं तद्‌भार्याणां प्रलापनम् ॥२४॥\n\nह्रदे कालीयसम्बन्धकथनं वह्निमोचनम् ॥\n\nक्रीडाप्रलंबनिधनं दावाग्नेर्मोचनं गवाम् ॥२५॥\n\nवर्षाशरद्वर्णनं च गोपीनां वचनामृतम् ॥\n\nव्रतं गोकुलकन्यानां वस्त्राणां हरणं मुदा ॥२६॥\n\nवनभाग्यकथा गोपप्रार्थना प्रेषणं मखे ॥\n\nविप्रभार्याप्रसादश्च पश्चात्तापो द्विजन्मनाम् ॥२७॥\n\nयागभंगो महेन्द्रस्य धृतिर्गोवर्धनस्य च ॥\n\nसुरेन्द्रगर्वहरणं गर्गजातकवर्णनम् ॥२८॥\n\nगोपशंकापगमनमिंद्रधेन्वाभियाचितम् ॥\n\nनन्दस्य मोक्षणं गोपवैकुण्ठगमनं ततः ॥२९॥\n\nपञ्चाध्यायनिशाक्रीडा सर्पान्नंदस्य मोक्षणम् ॥\n\nशंखचूडवधः पश्चाद्‌गोपीगीतं वृषार्दनम् ॥३०॥\n\nकंसनारदसंवादः कंसाक्रूरकथा ततः ॥\n\nकेशिनो निधनं कृष्णान्नारदर्षिकथा ततः ॥३१॥\n\nव्योमासुरवधोऽक्रूरागमनं गोकुलेषु च ॥\n\nदर्शनानंदहृष्टात्मा रोमांचो गद्‌गदा गिरः ॥३२॥\n\nसंवादो रामकृष्णाभ्यां वर्णितं कंसचेष्टितम् ॥\n\nरामकृष्णप्रयाणं च तथा गोपीप्रलापनम् ॥३३॥\n\nमथुरागमनं मध्ये ह्रदे कृष्णस्य दर्शनम् ॥\n\nस्तुतिः पुरा गतिः पश्चाद्दर्शनं पुरसंपदः ॥३४॥\n\nरजकस्य शिरश्छेदो वायकस्य वरादयः ॥\n\nसुदाम्नो वरदानं च कुब्जासंदर्शनं हरेः ॥३५॥\n\nधनुर्भंगः सैन्यवधः कंसदुर्हेतुदर्शनम् ॥\n\nरंगोत्सवः कुवलयापीडयुद्धविघातनम् ॥३६॥\n\nदर्शनं रामकृष्णस्य पौराणां प्रेमवर्धनम् ॥\n\nमल्लानां निधनं रंगे कंसस्य सह बन्धुभिः ॥३७॥\n\nपित्रोश्च सांत्वनं सर्वसुहृदां चैव तोषणम् ॥\n\nउग्रसेनाभिषेकं च नंदादिव्रजप्रेषणम् ॥३८॥\n\nईषद्‌द्विजातिसंस्कारं पठनं च गुरोर्गृहे ॥\n\nमृतपुत्रप्रदानं च गुरोः पंचजनार्दनम् ॥३९॥\n\nपुनरागमनं शौरेर्मधुपुर्यां महोत्सवः ॥\n\nउद्धवप्रेषणं गोपीविलापपरिसांत्वनम् ॥४०॥\n\nमेलनार्थं तु कृष्णस्यागमनं नंदगोकुले ॥\n\nपुनर्वै कोलदैत्यस्य वधः पश्चात्प्रकीर्तितः ॥४१॥\n\nकुब्जारतिस्तथाक्रूरप्रेषणं गजसाह्वये ॥\n\nपांडवेषु च वैषम्यं धृतराष्ट्रस्य बोधनम् ॥४२॥\n\n\n\nइति श्रीगर्गसंहितायामश्वमेधचरित्रे\n\nसुमेरौ कृष्णलीलावर्णनं नाम द्वितीयोऽध्यायः ॥२॥\n\n\n\nहरिः ॐ तत्सत् श्रीकृष्णार्पणमस्तु ॥"
    }
]