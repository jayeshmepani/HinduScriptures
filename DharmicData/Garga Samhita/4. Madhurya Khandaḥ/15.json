[
    {
        "text": "अध्यायः १५\n\n\nश्रीनारद उवाच - \n\nव्रजे शोणपुराधीशो गोपो नन्दो धनी महान् । \n\n भार्याः पञ्चसहस्राणि बभूवुस्तस्य मैथिल ॥ १ ॥ \n\n जाता मत्स्यवरात्तास्तु समुद्रे गोपकन्यकाः । \n\n तथाऽन्याश्च त्रिवाचापि पृथिव्या दोहनान्नृप ॥ २ ॥ \n\n बर्हिष्मतीपुरंध्र्यो या जाता जातिस्मराः पराः । \n\n तथाऽन्याप्सरसोऽभूवन् वरान्नारायणस्य च ॥ ३ ॥ \n\n तथा सुतलवासिन्यो वामनस्य वरात्स्त्रियः । \n\n तथा नागेन्द्रकन्याश्च जाताः शेषवरात्परात् ॥ ४ ॥ \n\n ताभ्यो दुर्वाससा दत्तं कृष्णापञ्चांगमद्‌भुतम् । \n\n तेन संपूज्य यमुनां वव्रिरे श्रीपतिं वरम् ॥ ५ ॥ \n\n एकदा श्रीहरिस्ताभिर्वृन्दारण्ये मनोहरे । \n\n यमुनानिकटे दिव्ये पुंस्कोकिलतरुव्रजे ॥ ६ ॥ \n\n मधुपध्वनिसंयुक्ते कूजत्कोकिलसारसे । \n\n मधुमासे मन्दवायौ वसन्तलतिकावृते ॥ ७ ॥ \n\n दोलोत्सवं समारेभे हरिर्मदनमोहनः । \n\n कदम्बवृक्षे रहसि कल्पवृक्षे मनोहरे ॥ ८ ॥ \n\n कालिन्दीजलकल्लोलकोलाहलसमाकुले । \n\n तद्दोलाखेलनं चक्रुः ता गोप्यः प्रेमविह्वलाः ॥ ९ ॥ \n\n राधया कीर्तिसुतया चन्द्रकोटिप्रकाशया । \n\n रेजे वृन्दावने कृष्णो यथा रत्या रतीश्वरः ॥ १० ॥ \n\n एवं प्राप्ताश्च याः सर्वाः श्रीकृष्णं नंदनंदनम् । \n\n परिपूर्णतमं साक्षात्तासां किं वर्ण्यते तपः ॥ ११ ॥ \n\n नागेन्द्रकन्या याः सर्वाः चैत्रमासे मनोहरे । \n\n बलभद्रं हरिं प्राप्ताः कृष्णातीरे तु ताः शुभा ॥ १२ ॥ \n\n इदं मया ते कथितं गोपीनां चरितं शुभम् । \n\n सर्वपापहरं पुण्यं किं भूयः श्रोतुमिच्छसि ॥ १३ ॥ \n\n श्रीबहुलाश्व उवाच - \n\nयमुनायाश्च पंचांगं दत्तं दुर्वाससा मुने । \n\n गोपीभ्यो येन गोविन्दः प्राप्तस्तद्‍ब्रूहि मां प्रभो ॥ १४ ॥ \n\n श्रीनारद उवाच - \n\nअत्रैवोदाहरन्तीममितिहासं पुरातनम् । \n\n यस्य श्रवणमात्रेण पापहानिः परा भवेत् ॥ १५ ॥ \n\n अयोध्याधिपतिः श्रीमान् मांधाता राजसत्तमः । \n\n मृगयां विचरन् प्राप्तः सौभरेराश्रमं शुभम् ॥ १६ ॥ \n\n वृन्दावने स्थितं साक्षात्कृष्णातीरे मनोहरे । \n\n नत्वा जामातरं राजा सौभरिं प्राह मानदः ॥ १७ ॥ \n\n मांधातोवाच - \n\nभगवन् सर्ववित्साक्षात्त्वं परावरवित्तमः । \n\n लोकानां तमसोऽन्धानां दिव्यसूर्य इवापरः ॥ १८ ॥ \n\n इह लोके भवेद्‌राज्यं सर्वसिद्धिसमन्वितम् । \n\n अमुत्र कृष्णसारूप्यं येन स्यात्तद्वदाशु मे ॥ १९ ॥ \n\n सौभरिरुवाच - \n\nयमुनायाश्च पञ्चागं वदिष्यामि तवाग्रतः । \n\n सर्वसिद्धिकरं शश्वत्कृष्णसारूप्यकारकम् ॥ २० ॥ \n\n यावत्सूर्य उदेति स्म यावच्च प्रतितिष्ठति । \n\n तावद्‌राज्यप्रदं चात्र श्रीकृष्णवशकारकम् ॥ २१ ॥ \n\n कवचं च स्तवं नाम्नां सहस्रं पटलं तथा । \n\n पद्धतिं सूर्यवंशेन्द्र पञ्चांगानि विदुर्बुधाः ॥ २२ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nश्रीसौभरिमांधातृसंवादे बर्हिष्मतीपुरंध्र्यप्सरः सुतलवासिनी \n\n नागेन्द्रकन्योपाख्यानं नाम पञ्चदशोऽध्यायः ॥ १५ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]