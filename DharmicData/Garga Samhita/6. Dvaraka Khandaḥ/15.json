[
    {
        "text": "अध्यायः १५\n\n\n द्वारकाखण्डः - पञ्चदशोऽध्यायः\n\n\n\nकपिटङ्क-नृगकूप-गोपीभूमि-माहात्म्यकथनम् -\n\n\n\nश्रीनारद उवाच -\n\nतस्मिन् गिरौ यज्ञतीर्थं रैवतेन कृतं पुरा ।\n\nयत्र कृत्वा यज्ञमेकं कोटियज्ञफलं लभेत् ॥ १ ॥\n\nकपिटंकं नाम तीर्थं कपिपातसमुद्‌भवम् ।\n\nगिरौ रैवतके राजन् सर्वपापप्रणाशनम् ॥ २ ॥\n\nभौमासुरसखो दुष्टो द्विविदो नाम वानरः ।\n\nमारितो यत्र रामेण मुष्टिना वज्रपातिना ॥ ३ ॥\n\nसद्यो मुक्तिं गतः सोऽपि सतां हेलनवानपि ।\n\nतत्र स्नातुं सदा देवा आगच्छन्ति नरेश्वर ॥ ४ ॥\n\nकलविंकस्य यात्रायां कोटिगोदानजं फलम् ।\n\nएतस्य द्विगुणं पुण्यं दण्डकाख्ये वने शुभे ॥ ५ ॥\n\nतस्माच्चतुर्गुणं पुण्यं सैंधवाख्ये महावने ।\n\nजंबुमार्गे पञ्चगुणं पुण्यं प्राप्नोति मानवः ॥ ६ ॥\n\nतस्माद्दशगुणं पुण्यं पुष्कराख्ये वने स्मृतम् ।\n\nतस्माद्दशगुणं पुण्यमुत्पलावर्तयात्रया ॥ ७ ॥\n\nतस्माच्च नैमिषारण्ये पुण्यं दशगुणं स्मृतम् ।\n\nतस्माच्छतगुणं पुण्यं कपिटंके विदेहराट् ॥ ८ ॥\n\nनृगकूपं द्वारकायां तिर्थानां तीर्थमुत्तमम् ।\n\nयस्य दर्शनमात्रेण विप्रावध्यात्प्रमुच्यते ॥ ९ ॥\n\nअज्ञानाद्‍ब्राह्मणस्यापि गां ददौ ब्राह्मणाय सः ।\n\nतेन पापेन कूपे वै कृकलासवपुर्द्धरः ॥ १० ॥\n\nनृगोऽपि दानिनां श्रेष्ठः पतितोऽथ चतुर्युगम् ।\n\nश्रीकृष्णेन तदुद्धारः कृतो वै पश्यतां सताम् ॥ ११ ॥\n\nतद्दिनान्नृगकूपं तु तीर्थीभूतं महीपते ।\n\nकार्तिके पूर्णिमायां तु तस्मिन् स्नानं समाचरेत् ॥ १२ ॥\n\nकोटिजन्मकृतात्पापान् मुच्यते नात्र संशयः ।\n\nएकं यत्रापि गोदानं करोति विधिवन्नरः ॥ १३ ॥\n\nकोटिगोदानजं पुण्यं लभते वै न संशयः ।\n\nगोपीभूमेश्च माहात्म्यं श्रुणु पापहरं परम् ॥ १४ ॥\n\nयस्य श्रवणमात्रेण कर्मबन्धात्प्रमुच्यते ।\n\nगोपीनां यत्र वासोऽभूत्तेन गोपीभुवः स्मृताः ॥ १५ ॥\n\nगोप्यंगरागसंभूतं गोपीचन्दनमुत्तमम् ।\n\nगोपीचन्दनलिप्तांगो गंगास्नानफलं लभेत् ॥ १६ ॥\n\nमहानदीनां स्नानस्य पुण्यं तस्य दिने दिने ।\n\nगोपीचन्दनमुद्राभिर्मुद्रितो यः सदा भवेत् ॥ १७ ॥\n\nअश्वमेधसहस्राणि राजसूयशतानि च ।\n\nसर्वाणि तीर्थदानानि व्रतानि च तथैव च ।\n\nकृतानि तेन नित्यं वै स कृतार्थो न संशयः ॥ १८ ॥\n\nगंगामृद्‌द्विगुणं पुण्यं चित्रकूटरजः स्मृतम् ।\n\nतस्माद्दशगुणं पुण्यं रजः पञ्चवटीभवम् ॥ १९ ॥\n\nतस्माच्छतगुणं पुण्यं गोपीचन्दनकं रजः ।\n\nगोपीचन्दनकं विद्धि वृन्दावनरजःसमम् ॥ २० ॥\n\nगोपीचन्दनलिप्तांगं यदि पापशतैर्युतम् ।\n\nतं नेतुं यमः शक्तो यमदूतः कुतः पुनः ॥ २१ ॥\n\nनित्यंकरोति यः पापी गोपीचन्दनधारणम् ।\n\nस प्रयाति हरेर्धाम गोलोकं प्रकृतेः परम् ॥ २२ ॥\n\nसिंधुदेशस्य राजाऽभूद्दीर्धबाहुरिति श्रुतः ।\n\nअन्यायवर्ती दुष्टात्मा वेश्यासंगरतः सदा ॥ २३ ॥\n\nतेन वै भारते वर्षे ब्रह्महत्याशतं कृतम् ।\n\nदश गर्भवतीहत्याः कृतास्तेन दुरात्मना ॥ २४ ॥\n\nमृगयायां तु बाणौघैः कपिलागोवधः कृतः ।\n\nसैंधवं हयमारुह्य मृगयार्थी गतोऽभवत् ॥ २५ ॥\n\nएकदा राज्यलोभेन मन्त्री क्रुद्धो महाखलम् ।\n\nजघानारण्यदेशे तं तीक्ष्णधारेण चासिना ॥ २६ ॥\n\nभूतले पतितं मृत्युगतं वीक्ष्य यमानुगाः ।\n\nबद्ध्वा यमपुरीं निन्युर्हर्षयन्तः परस्परम् ॥ २७ ॥\n\nसंमुखेऽवस्थितं वीक्ष्य पापिनं यमराड् बली ।\n\nचित्रगुप्तं प्राह तूर्णं का योग्या यातनाऽस्य वै ॥ २८ ॥\n\nचित्रगुप्त उवाच -\n\nचतुरशीतिलक्षेषु नरकेषु निपात्यताम् ।\n\nनिःसन्देहं महाराज यावच्चंद्रदिवाकरौ ॥ २९ ॥\n\nअनेन भारते वर्षे क्षणं न सुकृतं कृतम् ।\n\nदशगर्भवतीघातः कपिलागोवधः कृतः ॥ ३० ॥\n\nतथा वनमृगाणां च कृत्वा हत्याः सहस्रशः ।\n\nतम्मादयं महापापी देवताद्विजनिंदकः ॥ ३१ ॥\n\nश्रीनारद उवाच -\n\nतदा यमाज्ञया दूता नीत्वा तं पापरूपिणम् ।\n\nसहस्रयोजनायामे तप्ततैले महाखले ॥ ३२ ॥\n\nस्फुरदत्युच्छलत्फेने कुम्भीपाके न्यपातयन् ।\n\nप्रलयाग्निसमो वह्निः सद्यः शीतलतां गतः ॥ ३३ ॥\n\nवैदेह तन्निपतनात्प्रह्लादक्षेपणाद्यथा ।\n\nतदैव चित्रमाचख्युः यमदूता महात्मने ॥ ३४ ॥\n\nअनेन सुकृतं भूमौ क्षणवन्न कृतं क्वचित् ।\n\nचित्रगुप्तेन सततं धर्मराजो व्यचिंतयत् ॥ ३५ ॥\n\nसभायामागतं व्यासं संपूज्य विधिवन्नृप ।\n\nनत्वा पप्रच्छ धर्मात्मा धर्मराजो महामतिः ॥ ३६ ॥\n\nयम उवाच -\n\nअनेन पापिना पूर्वं न कृतं सुकृतं क्वचित् ।\n\nस्फुरदग्न्युच्छलत्फेने कुंभीपाके महाखले ॥ ३७ ॥\n\nअस्य क्षेपणतो वह्निः सद्यः शीतलतां गतः ।\n\nइति सन्देहतश्चेतः खिद्यते मे न संशयः ॥ ३८ ॥\n\nश्रीव्यास उवाच -\n\nसूक्ष्मा गतिर्महाराज विदिता पापपुण्ययोः ।\n\nतथा ब्रह्मगतिः प्राज्ञैः सर्वशास्त्रविदां वरैः ॥ ३९ ॥\n\nदैवयोगादस्य पुण्यं प्राप्तं वै स्वयमर्थवत् ।\n\nयेन पुण्येन शुद्धोऽसौ तच्छृणु त्वं महामते ॥ ४० ॥\n\nकस्यापि हस्ततो यत्र पतिता द्वारकामृदः ।\n\nतत्रैवायम् मृतः पापी शुद्धोऽभूत्तत्प्रभावतः ॥ ४१ ॥\n\nगोपीचन्दनलिप्तांगो नरो नारायणो भवेत् ।\n\nएतस्य दर्शनात्सद्यो ब्रह्महत्या प्रमुच्यते ॥ ४२ ॥\n\nश्रीनारद उवाच -\n\nइति श्रुत्वा धर्मराजः तमानीय विशेषतः ।\n\nविमाने कामगे स्थाप्य वैकुण्ठं प्रकृतेः परम् ॥ ४३ ॥\n\nप्रेषयामास सहसा गोपीचन्दनकीर्तिवित् ।\n\nएवं ते कथितं राजन् गोपीचन्दनकं यशः ॥ ४४ ॥\n\nगोपीचन्दनमाहात्म्यं य श्रृणोति नरोत्तमः ।\n\nस याति परमं धाम श्रीकृष्णस्य महात्मनः ॥ ४५ ॥\n\n\n\nइति श्रीगर्गसंहितायां द्वारकाखंडे श्रीनारद बहुलाश्व संवादे\n\nकपिटंकनृगकूप गोपीभूमिमाहात्म्यं नाम पञ्चदशोऽध्यायः ॥ १५ ॥\n\nहरिः ॐ तत्सत् श्रीकृष्णार्पणमस्तु ॥"
    }
]