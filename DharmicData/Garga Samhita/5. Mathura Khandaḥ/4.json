[
    {
        "text": "अध्यायः ०४\n\n\n श्रीनारद उवाच -\n\nराजन्नेवं वदंतीनां गोपिनां विरहं परम् ।\n\nविज्ञाय भगवान्देवः शीघ्रं तासां गृहान्ययौ ॥ १ ॥\n\nयावंत्यो योषितो राजंस्तावद्‌रूपधरो हरिः ।\n\nस्वयं संबोधयामास वाग्भिः सर्वाः पृथक् पृथक् ॥ २ ॥\n\nश्रीराधामंदिरं गत्वा दृष्ट्वा राधां च मूर्च्छिताम् ।\n\nरहःस्थितां सखीसंघे ननाद मुरलीं कलम् ॥ ३ ॥\n\nश्रुत्वा वंशीध्वनिं राधा सहसोत्थाय चातुरा ।\n\nनेत्र उन्मील्य ददृशे श्रीगोविंदं समागतम् ॥ ४ ॥\n\nपद्मिनीव गतानन्दं पद्मिनी पद्मिनीपतिम् ।\n\nवीक्ष्योत्थायागता तस्मै सादरेणासनं ददौ ॥ ५ ॥\n\nअश्रुपूर्णमुखीं दीनां राधां कमललोचनाम् ।\n\nशोचंतीं भगवानाह मेघगंभीरया गिरा ॥ ६ ॥\n\nश्रीभगवानुवाच -\n\nविमनास्त्वं कथं भद्रे मा शोचं कुरु राधिके ।\n\nअथवा गंतुकामं मां श्रुत्वाऽसि विरहातुरा ॥ ७ ॥\n\nभुवो भारावताराय कंसादीनां वधाय च ।\n\nब्रह्मणा प्रार्थितः साक्षाज्जातोऽहं वै त्वया सह ॥ ८ ॥\n\nमथुरां हि गमिष्यामि हरिष्यामि भुवो भरम् ।\n\nशीघ्रमत्रागमिष्यामि करिष्यामि शुभं तव ॥ ९ ॥\n\nश्रीनारद उवाच -\n\nइत्युक्तवंतं जगदीश्वरं हरिं\n\n     राधा पतिं प्राह वियोगविह्वला ।\n\nदावाग्निना दावलतेव मूर्च्छिता\n\n     सुकंपरोमांचित भावसंवृता ॥ १० ॥\n\nश्रीराधोवाच -\n\nभुवो भरं हर्तुमलं पुरीं व्रज\n\n     कृतं परं मे शपथं शृणु त्वतः ।\n\nगते त्वयि प्राणपते च विग्रहं\n\n     कदाचिदत्रैव न धारयाम्यहम् ॥ ११ ॥\n\nयदात्थ मे त्वं शपथं न मन्यसे\n\n     द्वितीयवारं प्रददामि वाक्पथम् ।\n\nप्राणोऽधरे गन्तुमतीव विह्वलः\n\n     कर्पूरधूलेः कणवद्‌गमिष्यति ॥ १२ ॥\n\nश्रीभगवानुवाच -\n\nवचनं वै स्वनिगमं दूरीकर्तुं क्षमोऽस्म्यहम् ।\n\nभक्तानां वचनं राधे दूरीकर्तुं न च क्षमः ॥ १३ ॥\n\nश्रीदाम शापात्पूर्वस्माद्‌‌गोलोके कलहान्मम ।\n\nशतवर्षं ते वियोगो भविष्यति न संशयः ॥ १४ ॥\n\nमा शोकं कुरु कल्याणि वरं मे स्मर राधिके ।\n\nमासं मासं वियोगे ते दर्शनं मे भविष्यति ॥ १५ ॥\n\nश्रीराधोवाच -\n\nमासं प्रति वियोगे मे दातुं स्वं दर्शनं हरे ।\n\nचेन्नागमिष्यसि तदाऽसून्दुःखात् संत्यजाम्यहम् ॥ १६ ॥\n\nलोकाभीराम जनभूषण विश्वदीप\n\n     कंदर्पमोहन जगद्‍वृजिनार्तिहारिन् ।\n\nआनन्दकन्द यदुनन्दन नन्दसूनो\n\n     अद्यागमस्य शपथं कुरु मे पुरस्त्वम् ॥ १७ ॥\n\nश्रीभगवानुवाच -\n\nरंभोरु मासं प्रति ते वियोगे\n\n     चेन्नागमिष्ये शपथं गवां मे ।\n\nनिःसंशयं निष्कपटं वचस्त्व-\n\n     मवेहि राधे कथितं मया यत् ॥ १८ ॥\n\nयो मित्रतां निष्कपटं करोति\n\n     निष्कारणो धन्यतमः स एव ।\n\nविधाय मैत्रीं कपटं विदध्यात्\n\n     तं लंपटं हेतुपटं नटं धिक् ॥ १९ ॥\n\nकर्मेन्द्रियाणीह यथा रसादीं-\n\n     स्तथा सकामा मुनयः सुखं यत् ।\n\nमनाङ् न जानंति हि नैरपेक्षं\n\n     गूढं परं निर्गुणलक्षणं तत् ॥ २० ॥\n\nजानंति संतः समदर्शिनो ये\n\n     दांता महांतः किल नैरपेक्षाः ।\n\nते नैरपेक्ष्यं परमं सुखं मे\n\n     ज्ञानेंद्रियादीनि यथा रसादीन् ॥ २१ ॥\n\nसर्वं हि भावं मनसः परस्परं\n\n     न ह्येकतो भामिनि जायते ततः ।\n\nप्रेमैव कर्तव्यमतो मयि स्वतः\n\n     प्रेम्णा समानं भुवि नास्ति किंचित् ॥ २२ ॥\n\nयथा हि भांडीरवटे मनोरथो\n\n     बभूव राधे हि तथा भविष्यति ।\n\nअहैतुकं प्रेम च सद्‌भिराश्रितं\n\n     तच्चापि संतः किल निर्गुणं विदुः ॥ २३ ॥\n\nये राधिकायां त्वयि केशवे मयि\n\n     भेदं न कुर्वंति हि दुग्धशौक्ल्यवत् ।\n\nत एव मे ब्रह्मपदं प्रयान्ति\n\n     तदहैतुकस्फूर्जितभक्तिलक्षणाः ॥ २४ ॥\n\nये राधिकायां त्वयि केशवे मयि\n\n     पश्यन्ति भेदं कुधियो नरा भुवि ।\n\nते कालसूत्रं प्रपतन्ति दुःखिता\n\n     रंभोरु यावत्किल चंद्रभास्करौ ॥ २५ ॥\n\nश्रीनारद उवाच -\n\nएवमाश्वास्य तां राधां सर्वं गोपीगणं तथा ।\n\nआययौ नंदभवनं भगवान्नयकोविदः ॥ २६ ॥\n\nअथ सूर्योदये जाते नंदाद्याः शकटैर्बलिम् ।\n\nनीत्वा रथान्समारुह्य सर्वे श्रीमथुरां ययुः ॥ २७ ॥\n\nआरुह्य रामकृष्णाभ्यां स्वं रथं गांदिनीसुतः ।\n\nप्रयाणमकरोद्‌राजन्मथुरां द्रष्टुमुद्यतः ॥ २८ ॥\n\nकौटिशःकोटिशो गोप्यो मार्गे मार्गे समास्थिताः ।\n\nपश्यंत्यस्तन्निर्गमनं क्रोधाढ्या मोहविह्वलाः ॥ २९ ॥\n\nक्रूर क्रूरेति चाक्रूरं वदन्त्यः परुषं वचः ।\n\nरुरुधुः सर्वतो यानं यथार्कं सरथं घनाः ॥ ३० ॥\n\nअक्रूरस्य रथं राजन् निजघ्नुर्यष्टिभिर्भृशम् ।\n\nअश्वांस्तथा सारथिं च भगवद्‌विरहातुराः ॥ ३१ ॥\n\nअश्वास्तत्र समुत्पेतुस्ताडितास्त इतस्ततः ।\n\nगोपीद्व्यङ्गुलिघातेन सारथिः पतितो रथात् ॥ ३२ ॥\n\nविहाय लज्जां लोकस्य समाकृष्य रथाद्‌बलात् ।\n\nकंकणैस्तेडुरक्रूरं पश्यतोः कृष्णरामयोः ॥ ३३ ॥\n\nगोपीयूथबलं दृष्ट्वा सबलो भगवान् हरिः ।\n\nगोपीः संबोधयामास रक्षित्वा गांदिनीसुतम् ॥ ३४ ॥\n\nसंध्यायामागमिष्यामि मा शोकं कुरुतांगनाः ।\n\nपश्यतश्चास्य मद्धास्यं मा कुर्वन्तु व्रजौकसः ॥ ३५ ॥\n\nइत्येवमुक्त्वा सरथः समागतो\n\n     ऽक्रूरेण कृष्णो बलदेवसंयुतः ।\n\nतुरंगमैर्वेगमयैर्मनोहरैः\n\n     ययौ पुरीं यादववृन्दमण्डिताम् ॥ ३६ ॥\n\nयावद्‌रथः केतुरुताश्वरेणुः\n\n     आलक्ष्यते तावदतीव मोहात् ।\n\nस्थिता ह्यभूवन्पथि चित्रवत्ताः\n\n     स्मृत्वा हरेर्वाक्यमुतागताशाः ॥ ३७ ॥"
    }
]