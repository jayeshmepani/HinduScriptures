[
    {
        "text": "अध्यायः ०९\n\n\n  ब्रह्मोवाच -\n\nकृष्णाय मेघवपुषे चपलाम्बराय\n\n     पियूषमिष्टवचनाय परात्पराय ।\n\nवंशीधराय शिखिचंद्रिकयान्विताय\n\n     देवाय भ्रातृसहिताय नमोऽस्तु तस्मै ॥ १ ॥\n\nकृष्णस्तु साक्षात्पुरुषोतमः स्वयं\n\n     पूर्णः परेशः प्रकृतेः परो हरिः ।\n\nयस्यावतारांशकला वयं सुरा\n\n     सृजाम विश्वं क्रमतोऽस्य शक्तिभिः ॥ २ ॥\n\nस त्वं साक्षात्कृष्णचन्द्रावतारो\n\n     नन्दस्यापि पुत्रतामागतः कौ ।\n\nवृन्दारण्ये गोपवेशेन वत्सान्\n\n     गोपैर्मुख्यैश्चारयन् भ्राजसे वै ॥ ३ ॥\n\nहरिं कोटिकन्दर्पलीलाभिरामं\n\n     स्फुरत्कौस्तुभं श्यामलं पीतवस्त्रम् ।\n\nव्रजेशं तु वंशीधरं राधिकेशं\n\n     परं सुन्दरं तं निकुंजे नमामि ॥ ४ ॥\n\nतं कृष्णं भज हरिमादिदेवमस्मिन्\n\n     क्षेत्रज्ञं कमिव विलिप्तमेघमेव ।\n\nस्वच्छाङ्‌गं परमधियाज्ञचैत्यरूपं\n\n     भक्त्याद्यैर्विशदविरागभावसंघैः ॥ ५ ॥\n\nयावन्मनश्च रजसा प्रबलेन विद्वन्\n\n     संकल्प एव तु विकल्पक एव तावत् ।\n\nताभ्यां भवेन्मनसिजस्त्वभिमानयोग-\n\n     स्तेनापि बुद्धिविकृतिं क्रमतः प्रयान्ति ॥ ६ ॥\n\nविद्युद्‌द्युतिस्त्वृतुगुणो जलमध्यरेखा\n\n     भूतोल्मुकः कपटपान्थरतिर्यथा च ।\n\nइत्थं तथाऽस्य जगतस्तु सुखं मृषेति\n\n     दुःखावृतं विषयघूर्णमलातचक्रम् ॥ ७ ॥\n\nवृक्षा जलेन चलतापि चला इवात्र\n\n     नेत्रेण भूरिचलितेन चलेव भूश्च ।\n\nएवं गुणः प्रकृतिजैर्भ्रमतो जनस्थं\n\n     सत्यं वदेद्‌गुणसुखादिदमेव कृष्ण ॥ ८ ॥\n\nदुःखं सुखञ्च मनसा प्रभवञ्च सुप्ते\n\n     मिथ्या भवेत्पुनरहो भुवि जागरेऽस्य ।\n\nइत्थं विवेकघटितस्य जनस्य सर्वं\n\n     स्वप्नभ्रमादृतजगत्सततं भवेद्धि ॥ ९ ॥\n\nज्ञानी विसृज्य ममतामभिमानयोगं\n\n     वैराग्यभावरसिकः सततं निरीहः ।\n\nदीपेन दीपकशतञ्च यथा प्रजातं\n\n     पश्येत् तथाऽऽत्मविभवं भुवि चैकतत्त्वम् ॥ १० ॥\n\nभक्तो भजेदजपतिं हृदि वासुदेवं\n\n     निर्धूमवह्निरिव मुक्तगुणस्वभावः ।\n\nपश्यन् घटेषु सजलेषु यथेन्दुमेकं\n\n     एतादृशः परमहंसवरः कृतार्थः ॥ ११ ॥\n\nस्तुवन्ति वेदाः सततञ्च यं सदा\n\n     हरेर्महिम्नः किल षोडशीं कलाम् ।\n\nकदापि जानन्ति न ते त्रिलोके\n\n     वक्तुं गुणांस्तस्य जनोऽस्ति कः परः ॥ १२ ॥\n\nवक्त्रैश्चतुर्भिस्त्वहमेव देवः\n\n     श्रीपञ्चवक्त्रः किल पञ्चवक्त्रैः ।\n\nसहस्रशीर्षास्तु सहस्रवक्त्रैः\n\n     य स्तौति सेवां कुरुते च तस्य ॥ १३ ॥\n\nविष्णुश्च वैकुण्ठनिवासकृच्च\n\n     क्षिरोदवासी हरिरेव साक्षात् ।\n\nनारायणो धर्मसुतस्तथापि\n\n     गोलोकनाथं भजते भवन्तम् ॥ १४ ॥\n\nअहोऽतिधन्यो महिमा मुरारे-\n\n     र्जानन्ति भूमौ मुनयो न मानवाः ।\n\nसुरासुरा वा मनवो बुधाः पुनः\n\n     स्वप्नेऽपि पश्यन्ति न तत्पदद्वयम् ॥ १५ ॥\n\nवरं हरिं गुणाकरं सुमुक्तिदं परात्परम् ।\n\nरमेश्वरं गुणेश्वरं व्रजेश्वरं नमाम्यहम् ॥ १६ ॥\n\nताम्बूलसुन्दरमुखं मधुरं ब्रुवन्तं\n\n     बिम्बाधरं स्मितयुतं सितकुन्ददन्तम् ।\n\nनीलालकावृतकपोलमनोहराभं\n\n     वन्दे चलत्कनककुण्डलमण्डनार्हम् ॥ १७ ॥\n\nसुन्दरं तु तव रूपमेव हि\n\n     मन्मथस्य मनसो हरं परम्\n\nआविरस्तु मम नेत्रयोः सदा\n\n     श्यामलं मकरकुण्डलावृतम् ॥ १८ ॥\n\nवैकुण्ठलीलाप्रवरं मनोहरं\n\n     नमस्कृतं देवगणैः परं वरम् ।\n\nगोपाललीलाभियुतं भजाम्यहं\n\n     गोलोकनाथं शिरसा नमाम्यहम् ॥ १९ ॥\n\nयुक्तं वसन्तकलकण्ठविहंगमैश्च\n\n     सौगन्धिकं त्वरणपल्लवशाखिसंगम् ।\n\nवृन्दावनं सुधितधीरसमीरलीलं\n\n     गच्छन् हरिर्जयति पातु सदैव भक्तान् ॥ २० ॥\n\nहरति कमलमानं लोलमुक्ताभिमानं\n\n     धरणिरसिकदानं कामदेवस्य बाणम् ।\n\nश्रवणविदितयानं नेत्रयुग्मप्रयाणं\n\n     भज यदुत समक्षं दानदक्षं कटाक्षम् ॥ २१ ॥\n\nशरच्चन्द्राकारं नखमणिसमूहं सुखकरं\n\n     सुरक्तं हृत्पूर्णं प्रकटिततमःखण्डनकरम् ।\n\nभजेऽहं ब्रह्माण्डेसकलनरपापाभिदलनं\n\n     हरेर्विष्णोर्देवैर्दिवि भरतखण्डे स्तुतमलम् ॥ २२ ॥\n\nमहापद्मे किं वा परिधिरिव चाभाति सततं\n\n     कदादित्यस्फूर्जद्‌रथचरण इत्थं ध्वनिधरः ।\n\nयथा न्यस्तं चक्रं शतकिरणयुक्तं तु हरिणा\n\n     स्फुरच्छ्रीमञ्जीरं हरिचरणपद्मे त्वधिगतम् ॥ २३ ॥\n\nकट्यां पीताम्बरं दिव्यं क्षुद्रघण्टिकयाऽन्वितम् ।\n\nभजाम्यहं चित्तहरं कृष्णस्याक्लिष्टकर्मणः ॥ २४ ॥\n\nभजे कृष्णक्रोडे भृगुमुनिपदं श्रीगृहमलं\n\n     तथा श्रीवत्साङ्कं निकषरुचियुक्तं द्युतिपरम् ।\n\nगले हीराहारान् कनकमणिमुक्तावलिधरान्\n\n     स्फुरत् ताराकारान् भ्रमरवलिभारान् ध्वनिकरान् ॥ २५ ॥\n\nवंशीविभूषितमलं द्विजदानशीलं\n\n     सिंद्रूरवर्णमतिकीचकरावलीलम् ।\n\nहेमांगुलीयनिकरं नखचंद्रयुक्तं\n\n     हस्तद्वयं स्मर कदम्बसुगन्धपृक्तम् ॥ २६ ॥\n\nशनैश्चलन् मानसराजहंस-\n\n     ग्रीवाकृतौ कन्धर उच्चदेशे ।\n\nकादम्बिनीमानहरौ करौ च\n\n     भजामि नित्यं हरिकाकपक्षौ ॥ २७ ॥\n\nकलदर्पणवद्‌विशदं सुखदं\n\n     नवयौवनरूपधरं नृपतिम् ।\n\nमणिकुण्डलकुन्तलशालिरतिं\n\n     भज गण्डयुगं रविचन्द्ररुचिम् ॥ २८ ॥\n\nखचितकनकमुक्ता रक्तवैदूर्यवासं\n\n     मदनवदनलीला सर्वसौन्दर्यरासम् ।\n\nअरुणविधुसकाशं कोटिसूर्यप्रकाशं\n\n     घटितशिखिसुवीटं नौमि विष्णोः किरीटम् ॥ २९ ॥\n\nयद्‌द्वारिदेशे न गतिर्गुहेन्द्र\n\n     गणेशतारीरेशदिवाकराणाम् ।\n\nआज्ञां विना यान्ति न कुञ्जमण्डलं\n\n     तं कृष्णचन्द्रं जगदीश्वरं भजे ॥ ३० ॥\n\n(अनुष्टुप्)\n\nइति कृत्वा स्तुतिं ब्रह्मा श्रीकृष्णस्य महात्मनः ।\n\nपुनः कृताञ्जलिर्भूत्वा स्वविज्ञप्तिं चकार ह ॥ ३१ ॥\n\nअपराधं तु पुत्रस्य मातृवत्त्वं क्षमस्व च ।\n\nअहं त्वन्नाभिकमलात्सम्भवोऽहं जगत्पते ॥ ३२ ॥\n\nकाहं लोकपतिः क्व त्वं कोटिब्रह्माण्डनायकः ।\n\nतस्माद्‌व्रजपते देव रक्ष मां मधुसूदन ॥ ३३ ॥\n\nमायया यस्य मुह्यन्ति देवदैत्यनरादयः ।\n\nस्वमायया तन्मोहाय मूर्खोऽहं ह्युद्यतोऽभवम् ॥ ३४ ॥\n\nनारायणस्त्वं गोविन्द नाहं नारायणो हरे ।\n\nब्रह्माण्डं त्वं विनिर्माय शेषे नारायणः पुरा ॥ ३५ ॥\n\nयस्य श्रीब्रह्मणि धाम्नि प्राणं त्यक्त्वा तु योगिनः ।\n\nयत्र यास्यन्ति तस्मिंस्तु सकुला पूतना गता ॥ ३६ ॥\n\nवत्सानां वत्सपानाञ्च कृत्वा रूपाणि माधव ।\n\nविचचार वने त्वं तु ह्यपराधान्मम प्रभो ॥ ३७ ॥\n\nतस्मात्क्षमस्व गोविन्द प्रसीद त्वं ममोपरि ।\n\nअगणय्यापराधं मे सुतोपरि पिता यथा ॥ ३८ ॥\n\nत्वदभक्ता रता ज्ञाने तेषां क्लेशो विशिष्यते ।\n\nपरिश्रमात्कर्षकाणां यथा क्षेत्रे तुषार्थिनाम् ॥ ३९ ॥\n\nत्वद्‌भक्तिभावे निरता बहवस्त्वद्‌गतिं गताः ।\n\nयोगिनो मुनयश्चैव तथा ये व्रजवासिनः ॥ ४० ॥\n\nद्विधा रतिर्भवेद्वरा श्रुताच्च दर्शनाच्च वा ।\n\nअहो हरे तु मायया बभूव नैव मे रतिः ॥ ४१ ॥\n\nइत्युक्त्वाऽश्रुमुखो भूत्वा नत्वा तत्पादपंकजौ ।\n\nपुनराह विधिः कृष्णं भक्त्या सर्वं क्षमापयन् ॥ ४२ ॥\n\nघोषेषु वासिनामेषां भूत्वाऽहं त्वत्पदाम्बुजम् ।\n\nयदा भजेयं सुगतिस्तदा भूयान्न चान्यथा ॥ ४३ ॥\n\nवयं तु गोपदेहेषु संस्थिताश्च शिवादयः ।\n\nसकृत्कृष्णं तु पश्यन्तस्तस्माद्धन्याश्च भारते ॥ ४४ ॥\n\nअहोभाग्यं तु कृष्णस्य मातापित्रोस्तव प्रभो ।\n\nतथा च गोपगोपीनां पूर्णस्त्वं दृश्यसे व्रजे ॥ ४५ ॥\n\nमुक्ताहारः सर्वविश्वोपकारः\n\n     सर्वाधारः पातु मां विश्वकारः ।\n\nलीलागारं सूरिकन्याविहारः\n\n     क्रीडापारः कृष्णचन्द्रावतारः ॥ ४६ ॥\n\nश्रीकृष्ण वृष्णिकुलपुष्कर नन्दपुत्र\n\n     राधापते मदनमोहन देवदेव ।\n\nसंमोहितं व्रजपते भुवि तेऽजया मां\n\n     गोविन्द गोकुलपते परिपाहि पाहि ॥ ४७ ॥\n\nकरोति यः कृष्णहरेः प्रदक्षिणां\n\n     भवेज्ज्गत्तीर्थफलं च तस्य तु ।\n\nते कृष्णलोकं सुखदं परात्परं\n\n     गोलोकलोकं प्रवरं गमिष्यति ॥ ४८ ॥\n\nश्रीनारद उवाच -\n\nइत्यभिष्टूय गोविन्दं श्रीमद्‌वृन्दावनेश्वरम् ।\n\nनत्वा त्रिवारं लोकेशश्चकार तु प्रदक्षिणम् ॥ ४९ ॥\n\nतत्र चालक्षितो भूत्वा नेत्रेणाज्ञां ददौ हरिः ।\n\nपुनः प्रणम्य स्वं लोकमात्मभूः प्रत्यपद्यत ॥ ५१ ॥\n\nअथ कृष्णो वनाच्छीघ्रमानयामास वत्सकान् ।\n\nयत्रापि पुलिने राजन् गोपानां राजमंडली ॥ ५२ ॥\n\nगोपार्भकाश्च श्रीकृष्णं वत्सैः सार्धं समागतम् ।\n\nक्षणार्धं मेनिरे वीक्ष्य कृष्णमायाविमोहिताः ॥ ५३ ॥\n\nत ऊचुर्वत्सकैः कृष्ण त्वरं त्वं तु समागतः ।\n\nकुरुष्व भोजनं चात्र केनापि न कृतं प्रभो ॥ ५४ ॥\n\nततश्च विहसन् कृष्णोऽभ्यवहृत्यार्भकैः सह ।\n\nदर्शयामास सर्वेभ्यश्चर्माजगरमेव च ॥ ५५ ॥\n\nसायंकाले सरामस्तु कृष्णो गोपैः परावृतः ।\n\nअग्रे कृत्वा वत्सवृन्दं ह्याजगाम शनैर्व्रजम् ॥ ५६ ॥\n\nगोवत्सकैः सितसितासितपीतवर्णै\n\n     रक्तादिधूम्रहरितैर्बहुशीलरूपैः ।\n\nगोपालमण्डलगतं व्रजपालपुत्रं\n\n     वन्दे वनात् सुखदगोष्ठकमाव्रजन्तम् ॥ ५७ ॥\n\nआनन्दो गोपिकानां तु ह्यासीत्कृष्णस्य दर्शने ।\n\nयासां येन विना राजन् क्षणो युगसमोऽभवत् ॥ ५८ ॥\n\nकृत्वा गोष्ठे पृथग्वत्सान् बालाः स्वं स्वं गृहं गताः ।\n\nजगुश्चाघासुरवधमात्मनो रक्षणं हरे ॥ ५९ ॥"
    }
]