[
    {
        "text": "अध्यायः १३\n\n\n\n\n\nश्रीनारद उवाच ।। \n\nप्रभासस्यापि माहात्म्यं शृणु राजन्महामते ।। \n\nसर्वपापहरं पुण्यं तेजसां वर्द्धनं परम् ।। १ ।। \n\nगोदावार्यां गुरौ सिंहे हरक्षेत्रे च कुंभगे ।। \n\nरविग्रहे कुरुक्षेत्रे काश्यां चन्द्र- ग्रहे तथा ।। २ ।। \n\nयत्पुण्यं लभते राजन्स्नानतो दानतो नरः ।। \n\nतस्माच्छतगुणं पुण्यं प्रभासे च दिनेदिने ।। ३ ।।\n\nयत्र स्नात्वा दक्षशापाद्गृहीतो यक्ष्मणोडुराट्।\n\nविमुक्तः किल्विषात्सद्यो भेजे भूयः कलोदयम् ।।४।। \n\nमहापुण्यतमा राजन्यत्र प्रत्यक्सरस्वती ।। \n\nतस्यां स्नात्वा नरः पापी साक्षाद्ब्रह्ममयो भवेत् ।।५।। \n\nतत्तीरे वर्तते राजन्नाम्ना वै बोधपिप्पलम् ।। \n\nकृष्णेन यत्रोद्धवाय दत्तं भागवतं शुभम्।।६।। \n\nतं नत्वाभ्यर्च्य विधिवत्स्पृष्ट्वा श्री बोधपिप्पलम् ।। \n\nशृणोति यो भागवतं पुराणं ब्रह्मसंमितम् ।।७।। \n\nश्लोकार्धश्लोकपादं वा मौनी नियतमानसः ।। \n\nतस्य पाणौ भवेद्राजन्वैष्णवं परमं पदम् ।। ८ ।। \n\nप्रोष्ठपद्यां पूर्णिमायां हेमसिंहसमन्वितम् ।। \n\nददाति य भागवतं स याति परमां गतिम्।।९।।\n\nपुराणं न श्रुतं यैस्तु श्रीमद्भागवतं क्वचित्।।\n\nतेषां वृथा जन्मगतं नराणां भूमिवासिनाम् ।।६.१३.१०।।\n\nयैर्न श्रुतं भागवतं पुराणं नाराधितो यैः पुरुषः पुराणः।।\n\nहुतं मुखे नैव धरामराणां तेषां वृथा जन्म गतं नराणाम् ।। ११ ।। \n\nद्वारावत्यां तीर्थराजं गौमतीसिंधुसंगमम् ।। \n\nयत्र स्नात्वा नरो याति वैकुण्ठं विमलं पदम्।।१२।। \n\nशताश्वमेधजं पुण्यं गंगासागर संगमे ।। \n\nतस्मात्सहस्रगुणितं गोमतीसिंधुसंगमे ।। १३ ।। \n\nअत्रैवोदाहरंतीममितिहासं पुरातनम् ।। \n\nयस्य श्रवणमात्रेण पापतापात्प्रमुच्यते ।।१४।। \n\nआसीद्गजाह्वये वैश्यो राजमार्गपतिः परः ।। \n\nमहागौरवसंयुक्तो निधीशो धनदो यथा ।।१५।। \n\nवेश्याप्रसंगनिरतो विटगोष्ठीविशारदः।। \n\nद्यूतक्रीडनकास- क्तो लोभमोहमदान्वितः ।।१६।। \n\nमृषावादी महादुष्टः कुकर्मनिरतः सदा ।। \n\nब्राह्मणेभ्यो न पितृभ्यो न देवेभ्यो धनं ददौ ।।१७।। \n\nहरेः कथां प्रेक्ष्यदूराद्दूरं वै निर्ययौ त्वरम् ।। \n\nपित्रोः सेवापि न कृता न पुत्रेभ्यो धनं ददौ ।। १८ ।।\n\nत्यक्त्वा भार्यां स भिन्नोभूद्धनाढ्यो दुर्मतिः खलः ।। \n\nवेश्याप्रसंगात्तस्यापि धनार्द्धं प्रक्षयं गतम्।। ।९।।\n\nअर्धं तु तस्करैर्नीतं किंचित्पृथ्व्यां  गतं स्वतः ।।\n\nपुण्येन वर्द्धते लक्ष्मीः पापेन क्षीयते ध्रुवम् ।।६.१३.२०।। \n\nएवं स निर्धनो जातो वेश्यासक्तो महाखलः ।। \n\nतस्मिन्गजाह्वये रम्ये चौर्यकर्म चकार ह ।। २१ ।। \n\nचौर्यकर्म प्रकुर्वंतं बद्ध्वा तं दामभिर्नृपः ।। \n\nदेशान्निःसारयामास शंतनुर्नृपतीश्वरः ।।२२।। \n\nवनेपि निवन्सोपि जीवहिंसां चकार ह।।\n\nसमा द्वादश साहस्रं नववर्षयदाघनः ।। २३ ।। \n\nपश्चिमां तु दिशं प्रागाद्वैश्यो दुर्भिक्ष पीडितः ।। \n\nवने वै मारितः सोपि सिंहेन तलघाततः ।।२४।। \n\nतदैव यमदूतास्तं बद्ध्वा पाशैरधोमुखम् ।। \n\nकशाघातैस्ताडयंतो निन्युर्मार्गं यमस्य च ।।२५।। \n\nअथ कश्चिन्महान्गृध्रो मांसं तस्य भुजस्य च ।। \n\nगृहीत्वा खं गतः सद्यः खादंश्चंचुपुटेन तम् ।।२६।। \n\nनिरामिषाः खगाश्चान्ये स्वामिषं जग्मुरातुराः ।। \n\nएवं कोलाहले जाते शंखचिह्नादिभिः कृते ।।२७।। \n\nन जहौ मुखतो मांसं पश्चिमाशां जगाम ह ।। \n\nतत्समेनापि गृध्रेण तीक्ष्णतुंडेन ताडितात् ।। २८ ।। \n\nतन्मुखात्प्रपतन्मांसं गोमतीसिंधुसंगमे ।। \n\nतीर्थप्लुते तस्य मांसे वैश्योयं पातकी महान्।।२९।। \n\nतेषां पाशान्स्वयं छित्त्वा भूत्वा देवश्चतुर्भुजः ।। \n\nपश्यतां यमदूतानां विमानमधिरुह्य सः ।। ६.१३.३० ।। \n\nविराजयन्दिशः सर्वा परंधाम हरेर्ययौ ।। ३१ ।। \n\nगोमतीसिंधुसंगस्य माहात्म्यं शृणुते नरः ।। \n\nसर्वपापविनिर्मुक्तो विष्णुलोकं प्रयाति सः ।।३२।।\n\n इति श्रीमद्गर्गसहितायां श्रीद्वारकाखण्डे नारदबहुलाश्व संवादे प्रभाससरस्वतीबोधपिप्पल गोमतीसिंधुसंगममाहात्म्यनाम त्रयोदशोऽध्यायः ।। १३ ।।"
    }
]