[
    {
        "text": "अध्यायः ५३\n\n\n\nअश्वमेधखण्डः - त्रिपंचाशत्तमोऽध्यायः \n\n\n\nयादवगणानां द्वारकाप्रत्यागमनं तथा उग्रसेनसभायां उद्धवप्रेरणा - \n\n\n\n\n\nगर्ग उवाच - \n\nपश्यन्नृपान्महावीरानुग्रसेनतुरंगमः ॥ \n\n विचरन्भारते वर्षे देशानन्याञ्जगाम ह ॥१॥ \n\n एवं विचरतस्तस्य हयस्य च विशां पते ॥ \n\n आगतः फाल्गुनो मासः सर्वेषां गृहदर्शिकः ॥२॥ \n\n आगतं फाल्गुनं दृष्ट्वा चानिरुद्धस्तु शंकितः ॥ \n\n उवाच मंत्रिप्रवरमुद्धवं बुद्धिसत्तमम् ॥३॥ \n\n अनिरुद्ध उवाच - \n\nचैत्रे श्रीयादवेंद्रस्तु मंत्रिन् यज्ञं करिष्यति ॥ \n\n वयं तु किं करिष्यामो दिवसा बहवो न हि ॥४॥ \n\n भूमौ तुरंगहर्त्तारो नृपाः के केऽवशेषिताः ॥ \n\n तेषां च वद नामानि मह्यं शुश्रूषवे त्वरम् ॥५॥ \n\n उद्धव उवाच - \n\nन संति भूतले शूरा गगने संति वा हरे ॥ \n\n तस्माद्यदुपुरीं गच्छ स्वर्णद्वारां च द्वारकाम् ॥६॥ \n\n इति तस्य वचः श्रुत्वा ह्यनिरुद्धः प्रहर्षितः ॥ \n\n तस्यापि वचनं राजन्नश्वाग्रे पुनरब्रवीत् ॥७॥ \n\n एवं तद्वाक्यमाकर्ण्य सर्वज्ञाता तुरंगमः ॥ \n\n प्रययौ द्वारकां शीघ्रं किष्किंधां हनुमानिव ॥८॥ \n\n तस्यापि पृष्ठतः शूरा दुद्रुवुस्ते तुरंगमैः ॥ \n\n वायुवेगैर्मनोवेगैर्भानुसांबादयो नृप ॥९॥ \n\n गृहीत्वा तुरगं सर्वे बद्ध्वा तं स्वर्णदामभिः ॥ \n\n सेनायामन्तरे कृत्वा शंकिताः स्वपुरीं ययुः ॥१०॥ \n\n गीतवादित्रघोषैश्च नादयंतश्च दुंदुभीन् ॥ \n\n चालयंतश्च पृथिवीं त्रासयन्तः खलान् रिपून् ॥११॥ \n\n व्रजंतं यादवैः सार्द्धं तुरगं वीक्ष्य नारदः ॥ \n\n दूतवत्कलहार्थाय प्रययौ शक्रसन्निधिम् ॥१२॥ \n\n तस्याग्रे कथयामास वाजिवार्तां स विस्तरात् ॥ \n\n श्रुत्वा शक्रस्तु राजेंद्र हयं हर्तुं मनो दधे ॥१३॥ \n\n आययौ भूतले शीघ्रं द्र्ष्टुं भूत्वा तिरोहितः ॥ \n\n अहो विष्णोर्मायया च सर्वे मुह्यंति देवताः ॥१४॥ \n\n कुबेरब्रह्मशक्राद्या भूजनानां तु का कथा ॥ \n\n स गत्वा तत्र वृष्णीनां सेनां सर्वां ददर्श ह ॥१५॥ \n\n प्रलयाब्धिसमां रौद्रां वृतां शूरैश्च कोटिभिः ॥ \n\n यादवानां महासेनामुद्‌भटां वीक्ष्य शंकितः ॥१६॥ \n\n ययौ कृष्णभयाद्‌राजञ्छीघ्रं शक्रोऽमरावतीम् ॥ \n\n कृष्णदेवस्य कृपया युद्धस्याशां विसृज्य च ॥१७॥ \n\n अथ व्रजंती चतुरंगिणीभिः \n\n     सेनानिरुद्धस्य महात्मनश्च ॥ \n\n गजै रथैर्वै तुरगैर्नरैश्च \n\n     रेजे मघोनः पृतनेव स्वर्गे ॥१८॥ \n\n गजाः सर्वे पृथग्भूताः पृथग्भूता रथास्तथा ॥ \n\n पृथग्भूतास्तुरंगाश्च पृथग्भूता पदातयः ॥१९॥ \n\n अनुजग्मुर्द्वारकां ते हर्षिताः कृष्णपोतकाः ॥ \n\n जंबूद्वीपस्य जेतारो लोकद्वयजिगिषवः ॥२०॥ \n\n अग्ने वाहं पुरस्कृत्य वादित्रैर्विविधैरपि ॥ \n\n गीतनृत्यादिभी राजन्संयुक्तास्ते यदूत्तमाः ॥२१॥ \n\n अनिरुद्धस्तु सांबाद्यैरिंद्रनीलादिभिर्नृप ॥ \n\n चन्द्रहासादिभिर्भूपैः सहस्रैरभिभूषितः ॥२२॥ \n\n सांबस्यानुमतेनापि चानर्ते संप्रविश्य च ॥ \n\n उद्धवं प्रेषयामास द्वारकां योजनद्वयात् ॥२३॥ \n\n एवं प्रणोदितः सोऽपि नत्वा रुक्मवतीसुतम् ॥ \n\n शिबिकां शीघ्रमारुह्य हर्षितः प्रययौ पुरीम् ॥२४॥ \n\n यत्रास्ते ह्युग्रसेनस्तु मुनिभिः परिवारितः ॥ \n\n श्रेष्ठे पिंडारकक्षेत्रे सभामंडपभूषिते ॥२५॥ \n\n वसुदेवादयो यत्र रामकृष्णादयो नृप ॥ \n\n प्रद्युम्नाद्याश्च बलिनो यज्ञं रक्षन्ति नित्यशः ॥२६॥ \n\n गत्वा नृपसभां तत्र यादवेंद्रं प्रणम्य च ॥ \n\n वसुदेवं बलं कृष्णं प्रद्युम्नादीन् यदूत्तमान् ॥२७॥ \n\n सर्वान्नत्वा यथायोग्यं तेषामग्रे स संस्थितः ॥ \n\n कथयामास वृत्तांतं पृष्टस्तैर्हृष्टमानसैः ॥२८॥ \n\n उद्धव उवाच - \n\nआगतस्तव राजेंद्र निर्विघ्नेन तुरंगमः ॥ \n\n आगताश्चानिरुद्धाद्याः कुशलेन यदूत्तमाः ॥२९॥ \n\n गोविंदस्यापि कृपया चेद्रनीलः समागतः ॥ \n\n हेमांगदः सुरूपा च ह्यागता मण्डलेश्वरी ॥३०॥ \n\n निर्जितस्तु बको युद्धे भीषणेन समन्वितः ॥ \n\n बिन्दुश्चैवानुशाल्वश्च स्वपुराद्‌द्वौ समागतौ ॥३१॥ \n\n उपद्वीपे पांचजन्ये बल्वलो निर्जितोऽसुरैः ॥ \n\n तस्मिन्युद्धे महेशेन ह्यनिरुद्धसुनन्दनौ ॥३२॥ \n\n निहतौ च रुषाढ्येन यादवाश्चैव मारिताः ॥ \n\n तत्र गत्वा त्वसौ कृष्णो जीवयामास यादवान् ॥३३॥ \n\n तस्मात्कृष्णस्य कृपया वयं सर्वे समागताः ॥ \n\n निर्जिताः कौरवाः सर्वे भीष्मो ह्यत्र समागतः ॥३४॥ \n\n दृष्ट्वा द्वैतवनेऽस्माभिः पांडवा दुःखकर्शिताः ॥ \n\n व्रजे गोपगणाश्चैव कृष्णविक्षेपविह्वलाः ॥३५॥ \n\n आबाल्यात्कृष्णभक्तस्तु चंद्रहासः समागतः ॥ \n\n भीताश्च बहवो भूपा आगतास्ते भयात्तव ॥३६॥ \n\n गर्ग उवाच - \n\nइति कृष्णगुणाञ्छ्रुत्वा ह्युद्धवाद्यादवेश्वरः ॥ \n\n न किंचिदूचे प्रेम्णा तु मग्नश्चानन्दसागरे ॥३७॥ \n\n मणिहारं ददौ तस्मै रत्‍नानि चांबराणी च ॥ \n\n शिबिकावारणरथहयादीनुद्धवाय सः ॥ ३८॥ \n\n ततः कृष्णस्तु भगवाञ्छीघ्रमुत्थाय हर्षितः ॥ \n\n सख्या सार्द्धं सभायां च चकार परिरंभणम् ॥३९॥ \n\n उग्रसेन उवाचाथ गोविन्दं हर्षपूरितः ॥ \n\n आनेतं चानिरुद्धं वै गच्छ श्रीकृष्ण यादवैः ॥४०॥ \n\n\n\n\n\nइति श्रीगर्गसंहितायां हयमेधखण्डे \n\nउद्धवागमनं नाम त्रिपंचाशत्तमोऽध्यायः ॥५३॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]