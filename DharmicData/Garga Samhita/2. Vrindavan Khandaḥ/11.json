[
    {
        "text": "अध्यायः ११\n\n\n श्रीनारद उवाच -\n\nएकदा सबलः कृष्णश्चारयन् गा मनोहराः ।\n\nगोपालैः सहितः सर्वैर्ययौ तालवनं नवम् ॥ १ ॥\n\nधेनुकस्य भयाद्‌गोपा न गतास्ते वनान्तरम् ।\n\nकृष्णोऽपि न गतस्तत्र बल एको विवेश ह ॥ २ ॥\n\nनीलांबरं कटौ बद्ध्वा बलदेवो महाबलः ।\n\nपरिपक्वफलार्थं हि तद्वने विचचार ह ॥ ३ ॥\n\nबाहुभ्यां कंपयन् तालान् फलसंघं निपातयन् ।\n\nगर्जंश्च निर्भयः साक्षादनन्तोऽनन्तविक्रमः ॥ ४ ॥\n\nफलानां पततां शब्दं श्रुत्वा क्रोधावृतः खरः ।\n\nमध्याह्ने स्वापकृद्दुष्टो भीमः कंससखो बली ॥ ५ ॥\n\nआययौ संमुखे योद्धुं बलदेवस्य धेनुकः ।\n\nबलं पश्चिमपादाभ्यां निहत्योरसि सत्वरम् ॥ ६ ॥\n\nचकार खरशब्दं स्वं परिधावन् मुहुर्मुहुः ।\n\nगृहीत्वा धेनुकं शीघ्रं बलः पश्चिमपादयोः ॥ ७ ॥\n\nचिक्षेप तालवृक्षे च हस्तेनैकेन लीलया ।\n\nतेन भग्नश्च तालोऽपि तालान्पार्श्वस्थितान् बहून् ॥ ८ ॥\n\nपातयामास राजेन्द्र तदद्‌भुतमिवाभवत् ।\n\nपुनरुत्थाय दैत्येंद्रो बलं जग्राह रोषतः ॥ ९ ॥\n\nयोजनं नोदयामास गजं प्रति गजो यथा ।\n\nगृहीत्वा तं बलः सद्यो भ्रामयित्त्वाऽथ धेनुकम् ॥ १० ॥\n\nभूपृष्ठे पोथयामास मूर्छितो भग्नमस्तकः ।\n\nक्षणेन पुनरुत्थाय क्रोधसंयुक्तविग्रहः ॥ ११ ॥\n\nमूर्ध्नि कृत्वा चतुःशृङ्गं धृत्वा रूपं भयंकरम् ।\n\nगोपान् विद्रावयामास शृङ्गैस्तीक्ष्णैर्भयङ्करैः ॥ १२ ॥\n\nअग्रे पलायितान् गोपान् दुद्रावाशु मदोत्कटः ।\n\nश्रीदामा तं च दंडेन सुबलो मुष्टिना तथा ॥ १३ ॥\n\nस्तोकः पाशेन तं दैत्यं स तताड महाबलम् ।\n\nक्षेपणेनार्जुनोंऽशुश्च दैत्यं लत्तिकया खरम् ॥ १४ ॥\n\nविशालर्षभ एत्याशु पादेन स्वबलेन च ।\n\nतेजस्वी ह्यर्धचंद्रेण देवप्रस्थश्चपेटकैः ॥ १५ ॥\n\nवरूथपः कंदुकेन संतताड महाखरम् ।\n\nअथ कृष्णोऽपि तं नीत्वा हस्ताभ्यां धेनुकासुरम् ॥ १६ ॥\n\nभ्रामयित्वाऽऽशु चोक्षेप गिरिगोवर्धनोपरि ।\n\nश्रीकृष्णस्य प्रहारेण मूर्छितो घटिकाद्वयम् ॥ १७ ॥\n\nपुनरुत्थाय स्वतुनुं विधुन्वन् दारयन्मुखम् ।\n\nशृङ्गाभ्यां श्रीहरिं नीत्वा धावन्दैत्यो नभोगतः ॥ १८ ॥\n\nचकार तेन खे युद्धमूर्ध्वं वै लक्षयोजनम् ।\n\nगृहीत्वा धेनुकं दैत्यं श्रीकृष्णो भगवान्स्वयम् ॥ १९ ॥\n\nचिक्षेपाधो भूमिमध्ये चूर्णितास्थिः स मूर्च्छितः ।\n\nपुनरुत्थाय शृङ्गाभ्यां नादं कृत्वातिभैरवम् ॥ २० ॥\n\nगोवर्धनं समुत्पाट्य श्रीकृष्णे प्राणितोत्खरः ।\n\nगिरिं गृहीत्वा श्रीकृष्णः प्राक्षिपत्तस्य मस्तके ॥ २१ ॥\n\nदेत्यो गिरिं गृहीत्वाऽथ श्रीकृष्णे प्राहिणोद्‌बली ।\n\nकृष्णो गोवर्धनं नीत्वा पूर्वस्थाने समाक्षिपत् ॥ २२ ॥\n\nपुनर्धावन् महादैत्यः शृङ्गाभ्यां दारयन्भुवम् ।\n\nबलं पश्चिमपादाभ्यां ताडयित्वा जगर्ज ह ॥ २३ ॥\n\nननाद तेन ब्रह्मांडं प्रैजद्‌भूखंडमंडलम् ।\n\nहस्ताभ्यां संगृहीत्वा तं बलदेवो महाबलः ॥ २४ ॥\n\nभूपृष्ठे पोथयामास मूर्च्छितं भग्नमस्तकम् ।\n\nपुनस्तताड तं दैत्यं मुष्टिना ह्यचुताग्रजः ॥ २५ ॥\n\nतेन मुष्टिप्रहारेण सद्यो वै निधनं गतः ।\n\nतदेव ववृषुर्देवाः पुष्पैर्नन्दनसंभवैः ॥ २६ ॥\n\nदेहाद्‌विनिर्गतः सोऽपि श्यामसुन्दरविग्रहः ।\n\nस्रग्वी पीतांबरो देवो वनमालाविभूषितः ॥ २७ ॥\n\nलक्षपार्षदसंयुक्तः सहस्रध्वजशोभितः ।\n\nसहस्रचक्रध्वनिभृद्धयायुतसमन्वितः ॥ २८ ॥\n\nलक्षचामरशोभाढ्योऽरुणवर्णोऽतिरत्‍नभृत् ।\n\nदिव्ययोजनविस्तीर्णो मनोयायी मनोहरः ॥ २९ ॥\n\nकिंकिणीजालसंयुक्तो घण्टामंजीरसंयुतः ।\n\nहरिं प्रदक्षिणीकृत्य सबलं दिव्यरूपधृक् ॥ ३० ॥\n\nदिव्यं रथं समारुह्य द्योतयन्मंडलं दिशाम् ।\n\nजगाम दैत्यो हे राजन् गोलोकं कंप्रकृतेः परम् ॥ ३१ ॥\n\nश्रीकृष्णो धेनुकं हत्वा सबलो बालकैः सह ।\n\nतद्यशस्तु प्रगायद्‌भिर्बभौ गोकुलगोगणैः ॥ ३२ ॥\n\nराजोवाच -\n\nमुने मुक्तिं कथं प्राप्तः पूर्वं को धेनुकासुरः ।\n\nकथं खरत्वमापन्न एतन्मे ब्रूहि तत्त्वतः ॥ ३३ ॥\n\nश्रीनारद उवाच वैरोचनेर्बलेः पुत्रो नाम्ना साहसिको बली ।\n\nनारीणां दशसाहस्रै रेमे वै गन्धमादने ॥ ३४ ॥\n\nवादित्राणां नूपुराणां शब्दोऽभूत्तद्वने महान् ।\n\nगुहायामास्थितस्यापि श्रीकृष्णं स्मरतो मुनेः ॥ ३५ ॥\n\nदुर्वाससोऽथ तेनापि ध्यानभङ्गो बभूव ह ।\n\nनिर्गतः पादुकाऽऽरूढो दुर्वासाः कृशविग्रहः ॥ ३६ ॥\n\nदीर्घश्मश्रुर्यष्टिधरः क्रोधपुंजानलद्युतिः ।\n\nयस्य शापाद्विश्वमिदं कंपते स जगाद ह ॥ ३७ ॥\n\nदुर्वासा उवाच -\n\nउत्तिष्ठ गर्दभाकार गर्दभो भव दुर्मते ।\n\nवर्षाणां तु चतुर्लक्षं व्यतीते भारते पुनः ॥ ३८ ॥\n\nमाथुरे मंडले दिव्ये पुण्ये तालवने वने ।\n\nबलदेवस्य हस्तेन मुक्तिस्ते भविताऽसुर ॥ ३९ ॥\n\nनारद उवाच -\n\nतस्माद्‌बलस्य हस्तेन श्रीकृष्णस्तं जघान ह ।\n\nप्रह्लादाय वरो दत्तो न वध्यो मे तवान्वयः ॥ ४० ॥"
    }
]