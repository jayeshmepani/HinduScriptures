[
    {
        "text": "अध्यायः ४३\n\n\n श्रीनारद उवाच -\n\nइत्थं खंडं तु भद्राश्चं जित्वा श्रीयादवेश्वरः ॥\n\nयदुभीः सैनिकैः सार्द्धमिलावृतमथाययौ ॥१॥\n\nविभाति यत्रैव गिरींद्रराजो\n\n     भूपद्मगोलस्य च कर्णिकेव ॥\n\nस्फुरद्द्युतिः स्वर्णमयः सुमेरुः\n\n     सुरालयो मैथिल रत्‍नसानुः ॥२॥\n\nतं सर्वतो मंदरमेरुसुंदरौ\n\n     सुपार्श्व एवं कुमुदश्चतुर्थकः ॥\n\nविभाति सैको गिरिभिर्नगेश्वर-\n\n     श्चतुष्पदार्थैश्च मनोरथा इव ॥३॥\n\nजांबूनदं जंबुभवं हि यत्र\n\n     यतः स्वतः सिद्धिभवं सुवर्णम् ॥\n\nयत्रारुणोदाख्यनदी च जाता\n\n     यद्वारिपानाद्‍भुवि नामयित्वम् ॥४॥\n\nकदंबजा मधुधाराश्च पंच\n\n     यासां तु पानेन नृणां कदापि ॥\n\nशीतोष्णवैवर्ण्यपरिश्रमाद्या\n\n     दौर्गन्ध्यभावा न भवंति राजन् ॥५॥\n\nयदुद्‌भवाः कामदुघा नदाश्च\n\n     रत्‍नान्नवासःशुभभूषणानि ॥\n\nशय्यासनादीनि फलानि यानि\n\n     दिव्यानि तानि त्वथ चार्पयंति ॥६॥\n\nएवं च यत्रोर्ध्ववनं प्रसिद्धं\n\n     संकर्षणो यत्र विराजतेऽथ ॥\n\nशिवः सदासौ रमते प्रियाभिः\n\n     स्त्रीभावतां यांति जनास्तु तत्र ॥७॥\n\nहैमांबुजैः शीतवसंतवायुभिः\n\n     काश्मीरवृक्षैश्च लवंगजालैः ॥\n\nदेवद्रुमामोदमदांधषट्‍पदै-\n\n     रिलावृतं खंडमतीव रेजे ॥८॥\n\nपश्यन् भुवं स्वर्णमयीं मनोहरां\n\n     वैदूर्यरत्‍नांकुरवृंदचित्रिताम् ॥\n\nइलावृतं पूर्णमलंकृतैः सुरै-\n\n     र्विजित्य खंडं जगृहे बलिं हरिः ॥९॥\n\nश्रीशोभनो नाम पुरा कृतेन\n\n     जामातृकोऽभून्मुचुकुंदभूभृतः ॥\n\nएकादशीं यः समुपोष्य भारते\n\n     प्राप्तः स देवैः किल मंदराचले ॥१०॥\n\nअद्यापि राज्यं कुरुते कुबेरवद्‌-\n\n     राज्ञः सुतोऽसौ किल चन्द्रभागया ॥\n\nनीत्वा बलिं देववरस्य संमुखे\n\n     समाययौ मैथिल सुंदरः परः ॥११॥\n\nप्रदक्षिणीकृत्य हरिं यदूत्तमं\n\n     पादारविंदे पतितोऽथ शोभनः ॥\n\nभक्त्या प्रणम्याशु बलिं महात्मने\n\n     दत्वा ययौ मैथिल मंदराचलम् ॥१२॥\n\nबहुलाश्व उवाच -\n\nशोभने च नृपे याते भगवान्मधुसूदनः ॥\n\nअग्रे चकार किं देवो वद देवर्षिसत्तम ॥१३॥\n\nश्रीनारद उवाच -\n\nसरोवरं परं दिव्यं तस्मिन्मन्दरसानुनि ॥\n\nसौवर्णपङ्कजं वीक्ष्य किरीटी प्राह माधवम् ॥१४॥\n\nअर्जुन उवाच -\n\nकांचनीभिर्लताभिश्च सौवर्णेः पंकजैर्वृतम् ॥\n\nवद मां देवकीपुत्र कस्येदं कुंडमद्‌भुतम् ॥१५॥\n\nश्रीभगवानुवाच -\n\nपृथुः पूर्वो राजराजः स्वायंभुवकुलोद्‌भवः ॥\n\nतताप स तपो दिव्यं तस्येदं कुण्डमद्‌भुतम् ॥१६॥\n\nअस्य पीत्वा जलं सद्यः सर्वपापैः प्रमुच्यते ॥\n\nस्नात्वा तद्धाम परमं याति पार्थ नरेतरः ॥१७॥\n\nश्रीनारद उवाच -\n\nअत्रैव भगवान्साक्षात्तपोभूमिं जगाम ह ॥\n\nसरूपास्तत्र नृत्यंति सर्वास्ता ह्यष्टसिद्धयः ॥१८॥\n\nता वीक्ष्य चोद्धवः प्राह भगवंतं सनातनम् ॥\n\nउद्धव उवाच -\n\nकस्येयं सुतपोभूमिर्मन्दराचलसन्निधौ ॥\n\nमूर्तिमत्यो विराजंत्यः काः स्त्रियो वद हे प्रभो ॥१९॥\n\nश्रीभगवानुवाच -\n\nस्वायंभुवेन मनुना तपश्चात्र कृतं पुरा ॥\n\nतस्येयं सुतपोभूमिरद्यापि श्रेयसी बहु ॥२०॥\n\nसदात्रैव हि वर्तंते नारीरूपाष्टसिद्धयः ॥\n\nअत्र प्राप्तस्य कस्यापि ततस्ताश्च भवंति हि ॥२१॥\n\nअत्र क्षणेन तपसा देवत्वं याति मानवः ॥\n\nतपोभूमेश्च माहात्म्यं वक्तुं नालं चतुर्मुखः ॥२२॥\n\nश्रीनारद उवाच -\n\nइत्युक्त्वा भगवान्कृष्णः स्वसैन्यपरिवारितः ॥\n\nजगाम प्रोत्कटान्देशान्दुन्दुभीन्नादयन्मुहुः ॥२३॥\n\nहिरण्यकशिपुर्दैत्यो यत्र तेपे तपः पुरा ॥\n\nयत्र लीलावती नाम वर्तते कांचनी पुरी ॥२४॥\n\nलीलावतीश्वरः साक्षाद्वीतिहोत्रो हुतासनः ॥\n\nनित्यं राज्यं प्रकुरुते मूर्तिमान् भुवि सुव्रतः ॥ २५॥\n\nसोऽपि श्रीकृष्णचंद्राय पुरुषाय महात्मने ॥\n\nबलिं दत्वा परां शश्वत्स्तुतिं चक्रे धनंजयः ॥२६॥\n\nइत्थं पश्यन्देवदेवः सर्वं वर्षमिलावृतम् ॥\n\nजगाम वेदनगरं जंबूद्वीपं मनोरमम् ॥२७॥\n\nमूर्तिमान् यत्र निगमो दृश्यते सर्वदैव हि ॥\n\nतत्सभायां सदा वाणी वीणापुस्तकधारिणी ॥२८॥\n\nगायन्ती कृष्णचरितं सुभगं मंगलायनम् ॥\n\nउर्वशीपूर्वचित्याद्या नृत्यंत्यप्सरसो नृप ॥२९॥\n\nहावभावकटाक्षैश्च तोषयन्त्यः श्रुतीश्वरम् ॥\n\nअहं विश्वावसुश्चैव तुंबरुश्च सुदर्शनः ॥३०॥\n\nतथा चित्ररथो ह्येते वादित्राणि मुहुर्मुहुः ॥\n\nवेणुवीणामृदङ्गानि मुरुयष्टियुतानि च ॥३१॥\n\nतालदुन्दुभिभिः सार्द्धं वादयन्ति यथाविधि ॥\n\nह्रस्वदीर्घप्लुतोदात्तानुदात्तस्वरिता नृप ॥३२॥\n\nसानुनासिकभेदश्च तथा निरनुनासिकः ॥\n\nएतैरष्टादशैर्भैदैर्गीयन्ते श्रुतयः परैः ॥३३॥\n\nमूर्तिमन्तो विराजंते तत्र वेदपुरे नृप ॥\n\nअष्टौ तालाः स्वराः सप्त तथा ग्रामत्रयं नृप ॥३४॥\n\nवसन्ति वेदनगरे मूर्तिमन्तः सदैव हि ॥\n\nभैरवो मेघमल्लारो दीपको मालकंसकः ॥३५॥\n\nश्रीरागश्चापि हिंडोलो रागाः षट् संप्रकीर्तिताः ॥\n\nपञ्चभिश्च प्रियाभिश्च तनुजैरष्टभिः पृथक् ॥३६॥\n\nमूर्तिमन्तस्तु ते तत्र विचरन्ति नरेश्वर ॥\n\nभैरवो बभ्रूवर्णश्च मालकंसः शुकद्युतिः ॥३७॥\n\nमयूरद्युतिसंयुक्तो मेघमल्लार एव हि ॥\n\nसुवर्णाभो दीपकश्च श्रीरागोऽरुणवर्णभृत् ॥\n\nहिंडोलो दिव्यहंसाभो राजते मिथिलेश्वर ॥३८॥\n\nबहुलाश्व उवाच -\n\nतालानां च स्वराणां च ग्रामाणां मुनिसत्तम ॥\n\nनृत्यानां कति भेदा वै नामभिः सहितान् वद ॥३९॥\n\nश्रीनारद उवाच -\n\nरूपकश्चञ्चरीकश्च तालः परमठः स्मृतः ॥\n\nविराटकमठश्चैव मल्लकश्च झटिज्जुटा ॥४०॥\n\nनिषादर्षभगांधार-षड्‍जमध्यमधैवताः ॥\n\nपञ्चमश्चेत्यमी राजन् स्वराः सप्त प्रकीर्तिताः ॥४१॥\n\nमाधुर्यमथ गांधारं ध्रौव्यं ग्रामत्रयं स्मृतम् ॥\n\nरासं च तांडवं नाट्यं गांधर्वं कैन्नरं तथा ॥४२॥\n\nवैद्याधरं गौह्यकं च नृत्यमाक्रूरसं नृप ॥\n\nहावभावानुभावैश्च दशभिश्चाष्टभेदवत् ॥४३॥\n\nसारेगमपधनीति स्वरगम्यं पदं स्मृतम् ॥\n\nएतत्ते कथितं राजन् किं भूयः श्रोतुमिच्छसि ॥४४॥"
    }
]