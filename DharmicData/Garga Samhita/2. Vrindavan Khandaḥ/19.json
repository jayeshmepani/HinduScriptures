[
    {
        "text": "अध्यायः १९\n\n\n बहुलाश्व उवाच -\n\nराधायै दर्शनं दत्त्वा कृत्वा प्रेमपरीक्षणम् ।\n\nअग्रे चकार कां लीलां भगवानात्मलीलया ॥ १ ॥\n\nश्रीनारद उवाच -\n\nमाधवो माधवे मासि माधवीभिः समाकुले ।\n\nवृंदावने समारेभे रासं रासेश्वरः स्वयम् ॥ २ ॥\n\nवैशाखमासि पंचम्यां जाते चन्द्रोदये शुभे ।\n\nयमुनोपवने रेमे रासेश्वर्या मनोहरः ॥ ३ ॥\n\nपुरा मैथिल गोलोकाद् भूमिर्या कौ समागता ।\n\nसर्वा बभूव सौवर्णपद्मरागमयी त्वरम् ॥ ४ ॥\n\nवृन्दावनं दिव्यवपुः दधत् कामदुघैर्द्रुमैः ।\n\nमाधवीभिर्लताभिश्च प्राक्षिपन्नन्दनन्दनम् ।\n\nरत्‍नसोपानसंपन्ना स्फुरत्सौवर्णतोलिका ।\n\nरराज यमुना राजन् हंसपद्मादिसंकुला ॥ ६ ॥\n\nरत्‍नधातुमयः श्रीमद्‌रत्‍नशृङ्गस्फुरद्द्युतिः ।\n\nसपक्षिगणसंयुक्तो लतापुष्पमनोहरः ॥ ७ ॥\n\nनिर्झरैः सुन्दरीभिश्च दरीभिर्भ्रमरीवृतः ।\n\nरेजे गोवर्धनो नाम गिरिराजः करीन्द्रवत् ॥ ८ ॥\n\nसर्वे निकुंजाः परितो रेजुर्दिव्यवपुर्धराः ।\n\nसभामण्डपवीथीभिः प्रांगणस्तंभपंक्तिभिः ॥ ९ ॥\n\nपतत्पताकैर्दिव्याभैः सौवर्णैः कलशैर्नृप ।\n\nस्वेतारुणैः पुष्पदलैः पुष्पमन्दिरवर्तिभिः ॥ १० ॥\n\nवसन्तमाधुर्यधराः कूजत्कोकिलसारसाः ।\n\nपारावतैर्मयूरैश्च यत्र तत्र निकूजिताः ॥ ११ ॥\n\nराधाकृष्णकथां पुण्यां गायमानैर्मधुव्रतैः ।\n\nपतद्‌भिर्मधुमत्तैश्च कुंजाः सर्वे विराजिताः ॥ १२ ॥\n\nपुलिने शीतलो वायुः मन्दगामी वहत्यलम् ।\n\nसहस्रदलपद्मानां रजो विक्षेपयन्मुहुः ॥ १३ ॥\n\nकाश्चिद्‌गोलोकवासिन्यः काश्चिच्छय्योपकारिकाः ।\n\nशृङ्गारप्रकराः काश्चित्काश्चित्वै द्वारपालिकाः ॥ १४ ॥\n\nपार्षदाख्याः सखिजनाः छत्रचामरपाणयः ।\n\nपुष्पाभरणकारिण्यः श्रीवृन्दावनपालिकाः ॥ १५ ॥\n\nगोवर्धननिवासिन्यः काश्चित्कुंजविधायिकाः ।\n\nतन्निकुंजनिवासिन्यो नर्तक्यो वाद्यतत्पराः ॥ १६ ॥\n\nसर्वा वै चन्द्रवदनाः किशोरवयसा नृप ।\n\nआसां द्वादशयूथाश्चा जग्मुः श्रीकृष्णसन्निधिम् ॥ १७ ॥\n\nतथैव यमुना साक्षाद्‌यूथीभूत्वा समाययौ ।\n\nश्वेताम्बरा श्वेतवर्णा मुक्ताभरणभूषिता ॥ १८ ॥\n\nतथाऽऽययौ कृष्णपत्‍नी नाम्ना या मधुमाधवी ।\n\nपद्मवर्णा पुष्पभूषा यूथीभूत्वा शुभांबरा ॥ २१ ॥\n\nतथैव विरजा साक्षाद्‌यूथीभूत्वा समाययौ ।\n\nहरिद्‌वस्त्रा गौरवर्णा रत्‍नालंकारभूषिता ॥ २२ ॥\n\nललिताया विशाखाया मायायूथः समाययौ ।\n\nएवं स्वष्टसखीनां च सखीनां किल षोडश ॥ २३ ॥\n\nद्वात्रिंशच्च सखीनां च यूथा सर्वे समाययुः ।\n\nरराज भगवान् राजन् स्त्रीगणै रासमण्डले ॥ २४ ॥\n\nवृन्दावने यथाऽऽकाशे चंद्रस्तारागणैर्यथा ।\n\nपीतवासःपरिकरो नटवेषो मनोहरः ॥ २५ ॥\n\nवेत्रभूद्‌वादयन् वंशीं गोपीनां प्रीतिमावहन् ।\n\nमयूरपक्षभृन्मौली स्रग्वी कुण्डलमण्डितः ॥ २६ ॥\n\nराधया शुशुभे रासे यथा रत्या रतीश्वरः ।\n\nएवं गायन् हरिः साक्षात्सुन्दरीगणसंवृतः ॥ २७ ॥\n\nयमुनापुलिनं पुण्यमाययौ राधया युतः ।\n\nगृहीत्वा हस्तपादेन पद्माभं स्वप्रियाकरम् ॥ २८ ॥\n\nनिषसाद हरिः कृष्णातीरे नीरमनोहरे ।\n\nपुनर्जल्पन् सुमधुरं पश्यन् वृन्दावनं प्रियम् ॥ २९ ॥\n\nचलन् हसन् राधिकया कुंजं कुंजं चचार ह ।\n\nकुंजे निलीयमानं तं त्वरं त्यक्त्वा प्रियाकरम् ॥ ३० ॥\n\nविलोक्य शाखान्तरितं राधा जग्राह माधवम् ।\n\nराधा दुद्राव तद्धस्ताज्झंकारं कुर्वती पदे ॥ ३१ ॥\n\nनिलीयमाना कुंजेषु पश्यतो माधवस्य च ।\n\nधावन् हरिर्गतो यावत्तावद्‌राधा ततो गता ॥ ३२ ॥\n\nवृक्षपार्श्वे हस्तमात्रादितश्चेतश्च धावती ।\n\nतमालो हेमवल्ल्येव घनश्चंचलया यथा ॥ ३३ ॥\n\nहेमखन्येव नीलाद्री रेजे राधिकया हरिः ।\n\nराधया विश्वमोहिन्या बभौ मदनमोहनः ॥ ३४ ॥\n\nवृन्दावने रासरंगे रत्येव मदनो यथा ।\n\nधृत्वा रूपाणि तावन्ति यावन्ति व्रजयोषितः ॥ ३५ ॥\n\nननर्त रासरंगेऽसौ रंगभूम्यां नटो यथा ।\n\nगायन्त्यश्चापि नृत्यन्त्यः सर्वा गोप्यो मनोहराः ॥ ३६ ॥\n\nविरेजुः कृष्णचन्द्रैश्च यथा शक्रैः सुरांगनाः ।\n\nवारां विहारं कृष्णायां चकार मधुसूदनः ॥ ३७ ॥\n\nसर्वैर्गोपीगणैः सार्धं यक्षीभिर्यक्षराडिव ।\n\nकबरीकेशपाशाभ्यां प्रसूनैः प्रच्युतैः शुभैः ।\n\nचित्रवर्णैर्बभौ कृष्णो यथोष्णिङ्‌मुद्रिता तथा ॥ ३८ ॥\n\nमृदंगतालैर्मधुरध्वनिस्वनै-\n\n     र्जगुर्यशस्ता मधुसूदनस्य ।\n\nप्रापुर्मुदं पूर्णमनोरथाश्चल-\n\n     त्प्रसूनहारा हरिणा गतव्यथाः ॥ ३९ ॥\n\nश्रीहस्तसंताडितवारिबिंदुभिः\n\n     स्फारासमस्फूर्जितशीकरद्युभिः ।\n\nवृन्दावनेशो व्रजसुंदरीभी\n\n     रेजे गजीभिर्गजराडिव स्वयम् ॥ ४० ॥\n\nविद्याधर्यो देवगंधर्वपत्‍न्यः\n\n     पश्यन्त्यस्ता रासरंगं दिविस्थाः ।\n\nदेवैः सार्धं चक्रिरे पुष्पवर्षं\n\n     मोहं प्राप्ताः प्रश्लथद्‌वस्त्रनीव्यः ॥ ४१ ॥"
    }
]