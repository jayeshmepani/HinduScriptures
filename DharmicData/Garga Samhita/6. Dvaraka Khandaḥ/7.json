[
    {
        "text": "अध्यायः ०७\n\n\nश्रीनारद उवाच ।। \n\nरुक्मिण्याहरणं श्रुत्वा मित्राणां च पराभवम् ।।\n\nप्रतिज्ञामकरोद्रुक्मी शृण्वतां सर्वभूभुजाम् ।। १ ।। \n\nअहत्वा समरे कृष्णमप्रत्यूह्य च रुक्मिणीम् ।। \n\nकुंडिनं न प्रवेक्ष्यामि सत्यमेतद्ब्रवीमि वः ।। २ ।। \n\nइत्युक्त्वा कवचं दिव्यं घनमम्बुदनिर्मितम् ।। \n\nशिरस्त्राणां सिंधुजं च स दधार महोद्भटः ।। ३ ।। \n\nसौवीरस्य धनुः शालि लाटजं चेषुधिद्वयम् ।। \n\nआदाय म्लेच्छदेशस्य खड्गं चर्म च कौटजम् ।। ४ ।। \n\nयेठरस्य महाशक्तिं गुर्ज्जराटभवां गदाम् ।। \n\nपरिघं वंगजं धृत्वा हस्तत्राणं च कौंकणम् ।। ५ । \n\nबद्धगोधांगुलित्राणः किरीटीरत्नकुण्डलः ।। \n\nरुक्मांगदस्तदा रुक्मी युद्धं कर्तुं मनो दधे ।। ६ ।। \n\nजैत्ररथं समारुह्य चंचलाश्वनियोजितम् ।। \n\nपृष्ठतोन्वगमत्कृष्णं कर्षन्नक्षौहिणीं द्वयम् ।। ७ ।। \n\nपुनः समागतां दृष्ट्वा सेनां रामो महाबलः ।। \n\nतया युयोध समरे यदुसेनासमन्वितः ।। ८ ।।\n\nतिष्ठतिष्ठेति देवेशं विसृजन्परुषं वचः।। \n\nसंप्राप्नोति रथं रुक्मी धनुष्टंकारयन्मुहुः ।।९।। \n\nत्वरं मुंच स्वसारं मे यदि जीवितुमिच्छसि ।। \n\nन चेत्त्वां सबलं सद्यो नयामि यमसादनम् ।। ६.७.१० ।। \n\nययातिशापसंमृष्टो गोपालोच्छिष्टभुग्भवान् ।। \n\nजरासंधभयाद्भीतो यवनाग्रात्पलायितः ।।११।। \n\nइत्युक्त्वेषुधितः कृष्ण बाणं चापे निधाय सः ।। \n\nनियम्य कर्णपर्यंतं निचखान हरेर्हृदि ।।१२।। \n\nसंताडितोपि भगवानन्धनुर्ज्यां तस्य नादिनीम्।।\n\nचिच्छेद सायकेनाशु गरुडः पन्नगो यथा ।। १३ ।। \n\nनिधाय शीघ्रं कोदंडं शिंजिनीं स्वर्णभूषिताम् ।। \n\nरूक्मी तु दशभिर्बाणैः संजघान हरिं रणे ।।१४।। \n\nहरिरेकेन बाणेन शिंजिनी सहितं धनुः ।। \n\nचिच्छेद रुक्मिणः सद्यो ज्ञानेनेवागुणामयम् ।। १५।। \n\nकृष्णो मोघेन बाणेन मंध्यतस्तां द्विधाकरोत् ।। \n\nरुक्मिणं तु शतैर्बार्णैः सं तताड मृधे हरिः ।। १६ ।। \n\nछिन्नधन्वाथ वैदर्भो महाशक्तिं स्फुरत्प्रभाम् ।। \n\nप्राहरद्धरये शक्तिं विज्ञानाय यथा मुनिः ।।१७।। \n\nतताड गदया तां वै गदाधारी गदा- ग्रजः ।। \n\nद्विधाभूता महाशक्ति रुक्मेः सूतं जघान ह ।! १८ ।। \n\nकौमोदकी गदा गुर्वी पतंती वेगधारिणी ।। \n\nतद्रथं चूर्णयामास साश्वं शैलं यथा पविः ।। ।। १९ ।। \n\nप्राहरद्धरये सोपि गदां स्वां भीष्मकात्मजः ।। \n\nचक्रेण चूर्णयामास भगवानपि तां पुनः ।।६.७.२०।। \n\nपरिघं वंगजं नीत्वा रुक्मी रुक्मांगदो बली ।। \n\nजघान श्रीहरिं स्कंधे जगर्ज घनवन्मृधे ।। २१ ।। \n\nसन्ताडितोपि भगवान्मालाहतइव द्विपः ।। \n\nतेनैव परिघेणापि तं जघान रणांगणे ।। २२ ।।\n\nपरिघाभिहतो रुक्मी किंचिद्व्याकुलमानसः ।। \n\nभर्त्सयन्माधवं  ह्याजौ जग्राह खङ्गचर्मणी ।।२३।। \n\nतत्खड्गं चर्मणा छित्त्वा स्वखड्गं हरद्धरिः ।। \n\nखड्गाग्रेण शिरस्त्राणं कंचुकं चिच्छिदे महत् ।। २४ ।। \n\nहस्तत्राणेपि युगपदेते छिन्नीकृते मृधे ।। \n\nखङ्गमुष्टिकरं दृष्ट्वा रुक्मिणं समुपस्थितम् ।। २५ ।। \n\nगृहीत्वा भुजदण्डाभ्यां पातयित्वा महीतले ।। \n\nतस्योपरि हरिः स्थित्वा यथा सिंहो मृगोपरि ।। \n\nशितधारं नन्दकाख्यं खड्गं जग्राह रोषतः ।। २६ ।। \n\nदृष्ट्वा भ्रातृवधोद्युक्तं रुक्मिणी भयविह्वला ।। \n\nपतित्वा पादयोर्भर्तुरुवाच करुणं सती ।। २७ ।। \n\nश्रीरुक्मिण्युवाच ।। \n\nअनन्तदेवेश जगन्निवास योगेश्वराचिंत्य जगत्पते त्वम् ।। \n\nहंतुं न योग्यः करुणासमुद्र मद्भ्रातरं शालभुजम्महाभुजम् ।। २८ ।। \n\nश्रीनारद उवाच ।। \n\nपरित्रासैर्विलपतीं दुःखशुष्यन्मुखीं प्रियाम् ।। \n\nरुद्धकण्ठीं सतीं वीक्ष्य न्यवर्त्तत हरिः स्वयम् ।।२९।। \n\nबद्ध्वा तं कटिबंधेन खड्गेन शितधारिणा ।। \n\nवपनं श्मश्रुकेशानां चकारार्द्धमुखे हरिः ।। ६.७.३० ।। \n\nअक्षौहिणीद्वयं जित्वा रामः प्राप्तः ससैनिकः ।। \n\nबद्धं विरूपिणं दीनं रुक्मिणन्तु ददर्श ह ।। ३१ ।। \n\nविमुच्य बद्धं सदयः प्राह निभर्त्सयन्हरिम् ।। \n\nअसाध्विदं त्वया कृष्ण कृतं लोकजुगुप्सितम्।।३२।। \n\nहास्यं वैशालिभद्राणां न हि चैतादृशं भवेत् ।। \n\nयस्याः सहोदरे मुख्ये विरूपे च त्वयाकृते ।। ३३ ।। \n\nकिं वदिष्यति सापि त्वां भ्रातुर्वैरूप्यचिंतया ।। \n\nमा शोकं कुरु कल्याणि स्वस्था भव शुचिस्मिते ।। ३४ ।।\n\nआर्यपुत्रि महाबुद्धे मा शोकं कुरु दुर्मनाः ।। \n\nसर्वकालकृतं मन्ये प्रियमप्रियमेव वा ।। ३५ ।। \n\nवायोर्घनावलिरिव वशे स्यादखिलं जगत् ।। \n\nतं कालमीश्वरं विद्धि विष्णुं कलयतां प्रभुम् ।। ३६ ।। \n\nअहं ममेति भावोयं जगतो बंधकारणम् ।। \n\nताभ्यां विरहितो भावो मोक्ष एव न संशयः ।।३७।। \n\nसुखदुःखप्रदो नान्यः पुरुषस्यात्मविभ्रमः ।। \n\nमित्रो दासी न रिपवः संसारतमसा कृताः ।।३८।। \n\nएवं रामेण देवेन बोधितो भीष्मकात्मजः ।। \n\nवैमनस्यं  परित्यज्य रुक्मिणी च ययौ मुदम् ।। ३९ ।। \n\nरुक्मी तु ताभ्यामुत्सृष्टो वितथात्ममनोरथः ।। \n\nस्मरन्विरूपकरणं तपसे स मनोदधत् ।।६.७.४०।।\n\nवारितो मंत्रिमुख्यैश्च कुंडिनं न गतः पुनः ।। \n\nचक्रे भोजकटं नाम निवासाय पुरं परम् ।।४१।। \n\nरुक्मिण्या सह गोविंदः सरामो यदुभिर्वृतः ।। \n\nद्वारकां प्रययौ राजन्नादयञ्जयदुंदुभीन्।। ।। ४२ ।। \n\nजाते महोत्सवे पुर्य्यां रुक्मिणीं रुचिराननाम् ।। \n\nउपयेमे विधानेन मार्गशीर्षे हरिः स्वयम् ।।४३।। \n\nहरेर्विवाहे सति रुक्मिणीपतेः श्रीरुक्मिणी भूषितरुक्ममंदिरा ।। \n\nपुरंदरस्यापि यथामरावती द्वारावती पुण्यवती तथा बभौ ।। ४४ ।। \n\nभैष्मीविवाहस्य कथां विचित्रां शृणोति यः श्रावयते च भक्त्या ।। \n\nइहैव भक्तो विभवेन युक्तः स एव मुक्तिं प्रतियाति मुक्तः ।। ४५ ।। \n\n\n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे श्रीरुक्मिणीविवाहोनाम सप्तमोध्यायः ।। ७ ।।"
    }
]