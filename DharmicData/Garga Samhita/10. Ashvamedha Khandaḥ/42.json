[
    {
        "text": "अध्यायः ४२\n\n\nश्रीगर्ग उवाच - \n\nहेमंते मासि पूर्वस्मिन्‌राकायां राधिकेश्वरः ॥ \n\n वंशीं वशकरीं दघ्मौ यथा वृन्दावने पुरा ॥१॥ \n\n ध्वनिर्बभूव तस्याश्च सर्वेषामाहरन्मनः ॥ \n\n निशम्य गोप्यः संखिन्नाः कामखेदेन तत्रसुः ॥२॥ \n\n रुंधन्नंबुभृतश्चमत्कृतिपरं \n\n     कुर्वन्मुहुस्त्वंबरं \n\n ध्यानाद्धंतनयन्सनंदनमुखा-\n\n     न्विस्मेरयन्वेधसम् ॥ \n\n औत्सुक्याद्‌बलिभिर्बलिं चटुलय- \n\n     न्भोगेंद्रमाघूर्णयन्- \n\nभिंदन्नंडकटाहभित्तिमभितो \n\n     बभ्राम वंशीध्वनिः ॥३॥ \n\n अथोदगाच्चंद्रमास्तु चर्षणीनां शुचो मृजन् ॥ \n\n यथा प्रियाया राजेंद्र विदेशादागतः प्रियः ॥४॥ \n\n तदैव यमुना राजंस्तनुं दिव्यं दधार ह ॥ \n\n वृन्दावनं गिरींद्रञ्च व्रजभूमिञ्च मानद ॥५॥ \n\n कृष्णा नदी जयति यत्र मणींद्रमुक्ता-\n\n     माणिक्यशुभ्रहरिता करतोलिकाभिः ॥ \n\n वैदूर्यनीलकहरिद्धरिवज्रपीत- \n\n     सोपानमण्डपयुताभिरतिस्फुरन्ती ॥६॥ \n\n स्वच्छंदसूत्पतितमत्स्यगणैर्वहंती \n\n     सच्छ्यामलेन वपुषाघगणं हरंती ॥ \n\n उत्तुंगलोललहरी कमलैर्लसंती \n\n     कृष्णा नदी जयति कृष्णगृहे लुठंती ॥७॥ \n\n गोवर्धनं भज गिरीं शतचंद्रयुक्तं \n\n     मंदारचन्दनलतावृतकल्पवृक्षम् ॥ \n\n श्रीरासमण्डलयुतं मणिमंडपाढ्यं \n\n     कोटीरमंजुलनिकुंजकुटीरकोटिम् ॥८॥ \n\n वृन्दावनं च यमुनातटनीरतीर- \n\n     संपृक्तमंदगमनैरतिगंधवातैः ॥ \n\n तत्कंपितं च सुरभीकृतसर्वदेशं \n\n     श्रीखंडकुंकुममृदागुरुचर्चितं तम् ॥९॥ \n\n जुष्टं वसन्तनवपल्लवपुष्परंगै- \n\n     र्मंदारचन्दनसुचम्पकनीपनिंबैः ॥ \n\n आम्रातकाम्रपनसागुरुनागरंगैः \n\n     श्रीतालपिप्पलवटैर्नवनारिकेलैः ॥१०॥ \n\n खर्जूरश्रीफललवंगविराजमान- \n\n     मंजीरशालकतमालकदंबयुक्तम् ॥ \n\n सन्तानकुंदबदरीकदलीसिताढ्यं \n\n     श्रीशाल्मलीबकुलकेतकिसच्छिरीषम् ॥११॥ \n\n सन्मोदिनीजलजवृन्दमनोहराभं \n\n     वृन्दारकं वरवनं तुलसीलताढ्याम् ॥ \n\n श्रीमल्लिकामृतलतामधुमाधवीभिः \n\n     संराजितं स्मर नृपेंद्र व्रजस्य मध्ये ॥१२॥ \n\n वंशीवटं च कलकंठविहंगमैश्च \n\n     कृष्णातटे च पुलिनं किल बालुकाढ्याम् ॥ \n\n श्रीपाटलैर्मधुककिंशुकसत्प्रियालै- \n\n     रौदुंबरैः क्रमुकद्राक्षकपित्थयुक्तम् ॥१३॥ \n\n श्रीकोविदारपिचुमंदलतार्जुनैश्च \n\n     प्लक्षैरशोकसरलैः सुरदारुभिश्च ॥ \n\n जंबूसुवेत्रनलकुब्जकस्वर्णयूथी- \n\n     पुन्नागनागकुटजैः कुरबैर्वृतं च ॥१४॥ \n\n चक्राह्वसारसशुकैः सितराजहंसैः \n\n     कारंडवैश्च जलकुक्कुटकूजितं च ॥१५॥ \n\n दात्यूहकोकिलकपोतकनीलकण्ठै- \n\n     र्नृत्यन्मयूरकलराववृतं स्मर त्वम् ॥१६॥ \n\n श्यामाचकोरकलखंजनसारिकाभिः \n\n     पारावतैर्भ्रमरतित्तिरतित्तिरीभिः ॥ \n\n श्रीकांचनीमधुलतामधुयूथिकाभिः \n\n     संवेष्टितं हरिणमर्कटमर्कटीभिः ॥१७॥ \n\n श्रीपद्मरागशिखरं च निकुंजगेहं \n\n     श्रीकौस्तुभेंद्रमणिराजिविराजमानम् ॥ \n\n कोटींदुमंडलवितानगणैश्च हैमैः \n\n     श्रीपट्टसूत्ररचितैर्मणितोरणाढ्यम् ॥१८॥ \n\n मुक्तावृतैः कनकपीतपतत्पताकैः \n\n     पारावतैः सितपतत्रिभिरावृतञ्च ॥ \n\n मंदारकुन्दकरवीरकयूथिकानां \n\n     मालाविचित्ररचितं नवचंपकानाम् ॥१९॥ \n\n नागेशपद्महरिचंदनपल्लवानां \n\n     श्रीमालतीकुरबकांचनयूथिकानाम् ॥ \n\n मालाभिरावृतमनंगहरं गृहं त- \n\n     त्सद्‌रत्‍नदर्पणवृतं सितचामरैश्च ॥२०॥ \n\n सिंहासनैश्च नवपल्लवपुष्पयुक्तैः \n\n     शय्यासनैः कनकविद्रुमपादवृन्दैः ॥ \n\n श्रीचंदनागुरुजलैर्मकरंदसंघैः \n\n     कस्तूरिकामुदितकुंकुमचर्चितं तत् ॥२१॥ \n\n एजद्‌वसंततरुपल्लवमेव वातैः \n\n     शीतैर्गजेंद्रगमनैः सुरभीकृतांगम् ॥ \n\n एतादृशं हरिनिकुंजगृहं स्मर त्वं \n\n     सन्नम्रशाखतरुयुक्तमतीव पुष्पैः ॥२२॥ \n\n श्रीवेणुगीतं बहुकामवर्द्धनं \n\n     निशम्य सर्वा व्रजयोषितो नृप ॥ \n\n श्रीकृष्णकांतेन गृहीतमानसा \n\n     विसृज्य कर्माणि समाययुर्वने ॥२३॥ \n\n रुद्धा याः पतिभी राजन्कृष्णेन हृतमानसाः ॥ \n\n स्थूलं शरीरं तास्त्यक्त्वा त्वरं कृष्णांतिकं ययुः ॥२४॥ \n\n सिंहासने हेमदुकूलसंयुते \n\n     मध्ये स्थितं सुन्दरनन्दनन्दनम् ॥ \n\n श्रीसुन्दरी राधिकया समं परं \n\n     गले दधानं मधुमालतीस्रजम् ॥२५॥ \n\n श्यामं प्रभातार्ककिरीटिनं हरिं \n\n     स्फुरत्प्रभं श्रीमुरलीमनोहरम् ॥ \n\n पीतांबरं मन्मथराशिमोहनं \n\n     व्रजस्त्रियस्तं ददृशुः समागताः ॥२६॥ \n\n दृष्ट्वा प्रियाः प्रियतमं मत्स्यकुण्डलिनं हरिम् ॥ \n\n गोप्यो मूर्च्छां गताः सद्यो भूप चालक्षितोद्यमाः ॥२७॥ \n\n सांत्वयामास ताः कृष्णो मिष्टवाक्यैः सुधासमैः ॥ \n\n तदा गोप्यो वनोद्देशे सर्वाश्चैतन्यतां गताः ॥२८॥ \n\n कृष्णं गद्‌गदया वाचा स्तुत्वा भीताः स्त्रियो वराः ॥ \n\n त्यक्त्वा विरहजं दुःखं गोविंदं ददृशुः प्रियम् ॥२९॥ \n\n वृन्दावने भ्राजमाने मालतीवनसंकुले ॥ \n\n दिव्यद्रुमलताजाले मधुपध्वनिनादिते ॥३०॥ \n\n विचचार हरिः साक्षाद्देवो मदनमोहनः ॥ \n\n पद्माभं पद्महस्तेन गृहीत्वा राधिकाकरम् ॥३१॥ \n\n प्रहसन्भगवान्साक्षादाययौ यमुनातटम् ॥ \n\n कृष्णातीरे निकुंजे वै श्रीकृष्णो निषसाद ह ॥३२॥ \n\n तस्मिन्गृहे मधुपतेः शृणु गोपिकानां \n\n     श्रीकृष्णचन्द्रचरणस्मरणावृतानाम् ॥ \n\n झंकारनूपुरझणत्करकंकणानां \n\n     मंजीररत्‍नविचलत्कटिकिंकिणीनाम् ॥३३॥ \n\n स्मेरद्युतिस्फुटचमत्कृतगंडदेशैः \n\n     श्रीदंतपंक्तिविलसत्तडितालिलेशैः ॥ \n\n कोटीरहारहरितांगदभूषितानां \n\n     बालार्कमंडलविकुंडलमंडितानाम् ॥३४॥ \n\n तासां तु कापि युवती कथिता च मुग्धा \n\n     मध्यापि कापि तरुणी रुचिरा प्रगल्भा ॥ \n\n काचित्तरुं विनयती मधुरं हसंती \n\n     काचित्सखी मदयुता सुवने व्रजंती ॥३५॥ \n\n संताड्य तामपि करेण तु काप्यधाव- \n\n     त्संगृह्य कापि भुवने कमलैर्जघान ॥ \n\n काचिच्छ्लथत्कनकहारमुपाजहार \n\n     काचित्प्रमुक्तकबरी तु विहारमत्ता ॥३६॥ \n\n श्रीजाह्नवी च यमुना मधु माधवी च \n\n     शीला रमा शशिमुखी विरजा सुशीला ॥ \n\n चन्द्रानना च ललिता त्वचला विशाखा \n\n     मायाऽल्प एव कथिता भवने त्वसंख्याः ॥३७॥ \n\n लीलातपत्रमतिमौक्तिकदामजालं \n\n     नीत्वा चलंति मणिभूमिषु तत्र काश्चित् ॥ \n\n श्रीचामरव्यजनदंडधरा वयस्याः \n\n     काश्चिद्‌व्रजंति धृतपीतपतत्पताकाः ॥३८॥ \n\n नृत्यंति तत्र हरिवेषधरास्तु काश्चि- \n\n     द्वीणाकरा मधुरतालमृदंगहस्ताः ॥ \n\n वंशीधराश्च वृषभानुसुताः सुवेषाः \n\n     केयूरकुण्डलयुता मणिवेत्रहस्ताः ॥३९॥ \n\n सद्धावभावरसतालयुतस्मिताक्तै- \n\n     र्झंकारनूपुरयुतैर्विशदैः कटाक्षैः ॥ \n\n संगीतनृत्यविदितैर्भ्रुकुटीविभंगै \n\n     राधां हरिं च सततं परितोषयंत्यः ॥४०॥ \n\n तस्मिन्निकुञ्जभवने यमुनातटेऽपि \n\n     वंशीवटे वनधरानिकटे हरिं तम् ॥ \n\n श्रीराधया च गिरिराजतटं व्रजंतं \n\n     नंदात्मजं च नटवेषधरं स्मर त्वम् ॥४१॥ \n\n श्रीपद्मरागनखदीप्तिपदारविन्दं \n\n     झंकारनूपुरधरं स्फुरदंगदेशम् ॥ \n\n कुर्वंतमेव तु पदारुणभूमिदेशं \n\n     श्रीमत्परागसुरुचालमितस्ततस्तु ॥४२॥ \n\n लक्ष्मीकराब्जपरिलालितजानुदेशं \n\n     रंभोरु पीतवसनं तु कृशोदराभम् ॥ \n\n रोमावलिभ्रमरनाभिसरस्त्रिरेखं \n\n     कांचीधरं भृगुपदं मणीकौस्तुभाढ्यम् ॥४३॥ \n\n श्रीवत्सहाररुचिरं नवमेघनीलं \n\n     पीतांबरं करिकरस्फुटबाहुदण्डम् ॥ \n\n रत्‍नांगदं च मणीकंकणपद्महस्तं \n\n     श्रीराजहंसवरकंधरशोभमानम् ॥४४॥ \n\n श्रीकम्बुकण्ठललितं विलसत्कपोलं \n\n     मध्यं तु निम्नचिबुकं किल कुन्ददंतम् ॥ \n\n बिंबाधरं स्मितलसच्छुकचंचुनासं \n\n     पीयूषकल्पवचनं प्रचलत्कटाक्षम् ॥४५॥ \n\n श्रीपुण्डरीकदलनेत्रमनंगलीलं \n\n     भ्रूमण्डलस्मितगुणावृतकामचापम् ॥ \n\n विद्युच्छटोच्छलितरत्‍नकिरीटकोटिं \n\n     मार्तंडमंडलविकुण्डमंडिताभम् ॥४६॥ \n\n वंशीधरं त्वहिविलोलगुडालकाढ्यं \n\n     राधापतिं सजलपद्ममुखं चलंतम् ॥ \n\n कंदर्पकोटिघनमानहरं कृशांगं \n\n     वंशीवटे नटवरं भज सर्वथा त्वम् ॥४७॥ \n\n आरक्तरक्तनखचन्द्रपदाब्जशोभां \n\n     मञ्जीरनूपुररणत्कटिकिंकिणीकाम् ॥ \n\n श्रीघंटिकाकनककंकणशब्दमुक्तां \n\n     राधां दधामि तरुपुञ्जनिकुञ्जमध्ये ॥४८॥ \n\n नीलांबरैः कनकरश्मितटस्फुरद्‌भिः \n\n     श्रीभानुजातटमरुद्‌गतिचंचलांगैः ॥ \n\n सूक्ष्मस्वरूपललितैरतिगौरवर्णां \n\n     रासेश्वरीं भज मनोहरमंदहासाम् ॥४९॥ \n\n बालार्कमंडलमहांगदरत्‍नहारां \n\n     ताटंकतोरणमणींद्रमनोहराभाम् ॥ \n\n श्रीकण्ठभालसुमनोनवपंचदाम्नीं \n\n     रत्‍नांगुलीयललितां व्रजराजपत्‍नीम् ॥५०॥ \n\n चूडामणिद्युतिलसत्स्फुरदर्द्धचंद्रां \n\n     ग्रैवेयकालपनपत्रविचित्ररूपाम् ॥ \n\n श्रीपट्टसूत्रमणीपट्टचलद्‌द्विदाम्नीं \n\n     स्फूर्ज्जत्सहस्रदलपद्मधरां भजस्व ॥५१॥ \n\n श्रीबाहुकंकणलसत्कुचरत्‍नदीप्तिं \n\n     श्रीनासिकाभरणभूषितगण्डदेशाम् ॥ \n\n सद्यौवनालसगतिं कलसर्पवेणीं \n\n     मध्येंदुकोटिवदनां स्फुटचंपकाभाम् ॥५२॥ \n\n सद्धावभावसहितां नवपद्मनेत्रां \n\n     स्फूर्ज्जत्स्मितद्युतिकलां प्रचलत्कटाक्षाम् ॥ \n\n कृष्णप्रियां ललितकुन्तलपुंजलाभां \n\n     मंदारहारमधुरभ्रमरीरवाढ्याम् ॥५३॥ \n\n श्रीखंडकुंकुममृदागुरुवारिसिक्तां \n\n     श्रीबिंदुकीरुचिरपत्रविचित्रचित्राम् ॥ \n\n संतानपत्ररुचिरामलमंजनाभां \n\n     रासेश्वरीं गजगतिं भज पद्मिनीं ताम् ॥५४॥ \n\n एतादृशीं रतिवरां तु समेत्य कृष्णो \n\n     गच्छन्निकुञ्जवनजालविलोकानाय ॥ \n\n धावंति तत्र मणिछत्रधराश्च गोप्यो \n\n     नीत्वा तथा चमरचारुपतत्पताकाः ॥५५॥ \n\n षड्‌रागमेव वरधैवतमध्यमाद्यै- \n\n     र्गायंतमादिपुरुषं भज नन्दपुत्रम् ॥ \n\n षट्‌त्रिंशतस्तदनुवर्त्तितरागिणीनां \n\n     वंशीवरेण ललितेन वरं व्रजंतम् ॥५६॥ \n\n शृङ्गारवीरकरुणाद्‌भुतहास्यरौद्र- \n\n     बीभत्सशांतकभयानकनित्ययुक्तम् ॥ \n\n भक्तप्रियं व्रजवधूमुखपद्मभृंगं \n\n     योगीन्द्रहृत्कमलविस्फुरदंघ्रियुग्मम् ॥५७॥ \n\n क्षेत्रज्ञमादिपुरुषं स्वधियज्ञरूपं \n\n     सर्वेश्वरं सकलकारणकारणेशम् ॥ \n\n कृष्णं हरिं प्रकृतिपूरषयोः पुमांसं \n\n     सर्वं निरस्तकपटं निजतेजसेह ॥५८॥ \n\n यं वै स्तुवंति शिवधर्मसुरेशशेष- \n\n     लोकेशसिद्धिदगणेशसुरादयोऽपि ॥ \n\n राधारमाप्रकृतिभूविरजास्वराद्या \n\n     वेदा भजंति सततं तमहं भजामि ॥५९॥ \n\n\n\n\n\nइति श्रीगर्गसंहितायां हयमेधखण्डे \n\nरासक्रीडायां द्विचत्वारिंशोऽध्यायः ॥४२॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]