[
    {
        "text": "अध्यायः २४\n\n\nगर्ग उवाच - \n\nइतीदं वचनं श्रुत्वानिरुद्धस्तु मुदान्वितः ॥ \n\nनिवेश्य कृष्णपदयोः स्वमनः प्राह तं मुनिम् ॥१॥\n\nगतः शत्रुश्च मे मोहस्त्वद्वाक्येनासिना विभो ॥ \n\nअद्य त्वं गच्छ कृष्णस्य पुरीं पुत्रेण संयुतः ॥२॥\n\nतस्य वाक्यं समाकर्ण्य मुदा सांदीपनिर्मुनिः ॥ \n\nकृष्णदत्तेन पुत्रेण रथस्थो द्वारकां ययौ ॥३॥\n\nस पुर्यां रामकृष्णाभ्यामादरेण निवासितः ॥ \n\nपूजितो यादवैः सर्वैर्भोजेंद्रेण विधानतः ॥४॥\n\nअथ प्रद्युम्नतनयः श्यामकर्णं महोज्ज्वलम् ॥ \n\nस्वर्णशृङ्खलया बद्धे मुमोच विजयाय च ॥५॥\n\nहयश्च शीघ्रं प्रव्रजन्नृपेन्द्र \n\nयशो ब्रुवान्‌ राजपुरे गतः सः ॥ \n\nयत्रानुशाल्वो नृपतिश्च राज्यं \n\nशाल्वस्य भ्राता कुरुते च नित्यम् ॥६॥\n\nतत्र वै तुरगं प्राप्तमनुशाल्वो यदृच्छया ॥ \n\nगृहीत्वा वाचयामास तत्पत्रं च प्रहर्षितः ॥७॥\n\nआभिप्रायं निरीक्ष्यैव तिरश्चीनेन चक्षुषा ॥ \n\nस्वसैनिकान्प्रत्युवाच रुषा प्रस्फुरिताधरः ॥८॥\n\nदिष्ट्या दिष्ट्या शत्रवो मे सर्वे चात्र समागताः ॥ \n\nघातयिष्यामि तान्सर्वान्यैर्मे भ्राता च मारितः ॥९॥\n\nइत्युक्त्वा सेनया युक्तो निश्चक्राम पुराद्बहिः ॥ \n\nअक्षौहिणीभिर्दशभिस्तृणीकृत्य तु यादवान् ॥१०॥\n\nतदैव वृष्णयः सर्वे दृष्ट्वा सेनां समागताम् ॥ \n\nबाणवर्षां प्रमुंचंतीं मुमुचुस्ते शरांश्च वै ॥११॥\n\nउभयोः सेनयोर्युद्धं ततः समभवन्मृधे ॥ \n\nखड्गैर्बाणैर्गदाभिश्च शक्तिभिर्भिंदिपालकैः ॥१२॥\n\nपलायमानां स्वां सेनामनुशाल्वो महाबलः ॥ \n\nवारयित्वा नदन् युद्धे चाजगाम रथेन वै ॥१३॥\n\nतमागतं विलोक्याथ दीप्तिमान्कृष्णनन्दनः ॥ \n\nतेन सार्द्धं रणं कर्त्तुं तदैव संमुखोऽभवत् ॥१४॥\n\nदीप्तिमंतं रणे वीक्ष्य धनुषा दशभिः शरैः ॥ \n\nतताडामर्षितः सोऽपि द्विपं द्वीपी नखैरिव ॥१५॥\n\nताडितस्तैः शरौघैस्तु रुधिरोक्षितबाहुना ॥ \n\nनीत्वा शरासनं सद्यो बाणाञ्जग्राह रोषतः ॥१६॥\n\nनिधाय किल कोदंडे दश बाणान्मुमोच ह ॥ \n\nते शरास्तच्छरीरं वै भित्वा राजन्बहिर्गताः ॥१७॥\n\nयथा तृणगृहं राजन्सहसा पन्नगाशनाः ॥ \n\nतैर्बाणैर्निहतो युद्धेऽनुशाल्वो मूर्च्छितोऽभवत् ॥१८॥\n\nतत्रागत्य हरेः पुत्रो भानुः सर्वान्‌ रिपूञ्छरैः ॥ \n\nनीहाराभ्रान्भानुरिव छिन्नभिन्नांश्चकार ह ॥२०॥\n\nततश्च दुद्रुवुः सर्वेऽनुशाल्वस्य तु सैनिकाः ॥ \n\nतदैव तस्य मंत्री वै प्रचण्डो ताम रोषतः ॥२१॥\n\nशक्त्या जघान समरे सत्यभामात्मजं नृप ॥ \n\nभानोश्च हृदयं भित्त्वा सा विवेश महीतले ॥२२॥\n\nस चापि मूर्च्छितो भूत्त्वा निपपात रथाद्‌रणे ॥ \n\nस एवं कौतुकं वीक्ष्य सांबस्तत्र रुषा ज्वलन् ॥२३॥\n\nशीघ्रं गृहीत्वा कोदंडमाजगाम रथेन वै ॥ \n\nप्रचण्डस्य रथं सांबः सतुरंगं ससारथिम् ॥२४॥\n\nसध्वजं शतबाणैश्च सर्वं चूर्णीचकार ह ॥ \n\nरथे भग्ने गदां नीत्वा प्रचण्डो रणदुर्मदः ॥२५॥\n\nआजगाम रिपुं हंतुं पतंग इव पावकम् ॥ \n\nआगतं तं विलोक्याथ चन्द्रार्काकारवर्चसा ॥२६॥\n\nशरेणैकेन सांबस्तु जहार तच्छिरो मृधे ॥ \n\nहाहाकारस्तदैवासीत्तत्सेनयां नृपेश्वर ॥२७॥\n\nअथोत्थितोऽनुशाल्वस्तु मूर्च्छां त्यक्त्वा मुहूर्ततः ॥ \n\nददर्श मंत्रिणं तत्र सांबेन निहतं मृधे ॥२८॥\n\nनिरीक्ष्य रथमारुह्य धन्वी खड्गी च दंशितः ॥ \n\nशिलीमुखैश्चतुर्भिश्च सांबस्य चतुरो हयान् ॥२९॥\n\nद्वाभ्यां केतुं त्रिभिः सूतं पंचभिश्च शरासनम् ॥ \n\nत्रिंशद्‌भिश्च शरैर्यानं जघान समरे नृपः ॥३०॥\n\nस छिन्नधन्वा विरथो हताश्वो हतसारथिः ॥ \n\nरथं चान्यं समारुह्य रेजे जांबवतीसुतः ॥३१॥\n\nततो गृहीत्वा कोदंडं शतबाणैरमर्षितः ॥ \n\nतताड स रिपुं युद्धे सर्पं पक्षैर्यथा विराट् ॥३२॥\n\nयानस्तस्यापि भग्नोऽभूत्तुरंगाः पंचतां गताः ॥ \n\nसूतो मृत्युं गतो युद्धेऽनुशाल्वो मूर्च्छितोऽभवत् ॥३३॥\n\nततस्तत्सैनिकाः सर्वे गृध्रपक्षैः स्फुरत्प्रभैः ॥ \n\nआशीविषसमैर्बाणैः सांबं जघ्नू रुषान्विताः ॥३४॥\n\nसांबमेकं रणे वीक्ष्य मधुः कृष्णसुतो रुषा ॥ \n\nपारावतसमेनापि हयेनागतवान्मृधे ॥३५॥\n\nसाकं सांबेन तान्सर्वान्निस्त्रिंशेन रिपून्खलान् ॥ \n\nप्रहरार्द्धेन राजेन्द्र मारयन्विचचार ह ॥३६॥\n\nततोऽनुशाल्व उत्थाय दृष्ट्वा स्वस्य पराजयम् ॥ \n\nसलिलेन शुचिर्भूत्वा हंतुं सर्वान्मनो दधे ॥३७॥\n\nब्रह्मास्त्रं संदधे रोषान्मयदैत्येन शिक्षितम् ॥ \n\nअजानंस्तस्य नाशं च संप्राप्ते प्राणसंकटे ॥३८॥\n\nतस्यापि दारुणं तेजो त्रींल्लोकान्प्रदहन्महत् ॥ \n\nचचार ह्यंतरिक्षे च द्वादशादित्यसन्निभम् ॥३९॥\n\nतत्तेजसा दुर्विषहेण सर्वे \n\nसंदह्यमाना यदवश्च भीताः ॥ \n\nप्राद्युम्निपार्श्वं प्रययुर्ब्रुवन्तो \n\nरक्षस्व दुःखान्नृहरे महात्मन् ॥४०॥\n\nततः कृत्वाभयं राजन् वीरो रुक्मावतीसुतः ॥ \n\nब्रह्मास्त्रेण तु ब्रह्मस्त्रं जहार प्रधने रुषा ॥४१॥\n\nवह्न्यस्त्रं सोऽपि चिक्षेप वह्निना पूरितं नभः ॥ \n\nदह्यमाना च भूस्तत्र ज्वालाभिरिव खांडवम् ॥४२॥\n\nततोऽनिरुद्धो बलवान् वारुणास्त्रं पुनर्दधे ॥ \n\nप्रचंडमेघधाराभिर्वह्निः शीतलतां गतः ॥४३॥\n\nमण्डूकाः कोकिलाश्चैव मयूराः सारसादयः ॥ \n\nप्रत्यनंदन्महामेघैर्वर्षां ज्ञात्वा पुनः पुनः ॥४४॥\n\nततोऽनुशाल्वो मायावी पवनास्त्रं समादधे ॥ \n\nदृष्ट्वानिरुद्धो युयुधे पर्वतास्त्रेण सर्वतः ॥४५॥\n\nततो भारसहस्राढ्यं नीत्वा सोऽपि गदां मृधे ॥ \n\nअनिरुद्धं शूरमणीं क्रुद्धो वचनमब्रवीत् ॥४६॥\n\nत्वत्सैन्ये नास्ति राजेंद्र गदायुद्धविशारदाः ॥ \n\nयदि चास्ति तर्हि मह्यं तं तु शीघ्रं प्रदर्शय ॥४७॥\n\nइति तद्वाक्यमाकर्ण्य गदाधारी गदो महान् ॥ \n\nउवाच चाग्रतो भूत्वानिरुद्धस्य प्रपश्यतः ॥४८॥\n\nअत्र वै बहवः संति सर्वशस्त्रविशारदाः ॥ \n\nमानं मा कुरु दैत्येंद्र त्वमेकाकी रणेऽसि हि ॥४९॥\n\nन मन्यसे त्वं मद्वाक्यं मया साकं रणेऽसुर ॥ \n\nकुरु पूर्वं गदायुद्धं ततोऽन्यान्द्रष्टुमर्हसि ॥५०॥\n\nइत्युक्त्वा स गदां नीत्वा लक्षभारमयीं दृढाम् ॥ \n\nतथानुशाल्वं जघ्ने तु मूर्ध्नि वक्षस्थले नृप ॥५१॥\n\nअनुशाल्वस्तु गदया जघान समरे गदम् ॥ \n\nततोऽन्योन्यं गदाभ्यां च जघ्नतुः क्रोधमूर्च्छितौ ॥५२॥\n\nततो गदः समुत्थाप्यानुशाल्वं गगनेऽक्षिपत् ॥ \n\nभ्रामयित्वा शतगुणं निपपात महीतले ॥५३॥\n\nततोऽनुशाल्व उत्थाय गृहीत्वा रोहिणीसुतम् ॥ \n\nभूमौ ममर्द राजेंद्र तदद्‌भुतमिवाभवत् ॥५४॥\n\nगदो गजं गृहीत्वैकमनुशाल्वोपरि चाक्षिपत् ॥ \n\nतमायांतं गजं नीत्वा चिक्षेप स बलानुजे ॥५५॥\n\nजानुभिर्मुष्टिभिर्घोरैः प्रहारैस्तौ च जघ्नतुः ॥ \n\nमर्दितौ तावुभौ मह्यां पतितौ मूर्च्छनां गतौ ॥५६॥\n\n\n\nइति श्रीगर्गसंहितायां हयमेधखण्डे राजपुरविजयो नाम चतुर्विंशोऽध्यायः ॥२४॥ \n\n\n\n\n\n हरिः ॐ तत्सत् श्रीकृष्णार्पणमस्तु ॥"
    }
]