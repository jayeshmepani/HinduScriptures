[
    {
        "text": "अध्यायः ३३\n\n\nसैन्यपाल उवाच - \n\nअत्रागताश्च सर्वेऽपि धन्विनो युद्धदुर्मदाः ॥ \n\n युवराजो नृपसुतो रणे चात्र न दृश्यते ॥१॥\n\n स किं करिष्यति गृहे मारयित्वा च मत्सुतम् ॥ \n\n स भुशुण्डीमुखेनापि तन्मार्गं किं न यास्यति ॥२॥\n\n इत्युक्त्वा रोषताम्राक्षो ग्रहीतुं नृपनन्दनम् ॥ \n\n जगाम नगरीं शीघ्रं सैन्यपालः प्रहर्षितः ॥३॥\n\n स राजपुत्रो मदिरां पीत्वा वै भोजनांतरे ॥ \n\n चकार शयनं रात्रौ विस्मृतो मदविह्वलः ॥४॥\n\n तत्पत्‍नी बोधयामास भर्तारं नृपनन्दनम् ॥ \n\n श्रुत्वा पटहनिर्घोषं रुदती भयविह्वला ॥५॥\n\n उत्तिष्ठोत्तिष्ठ हे वीर प्रातःकालो बभूव ह ॥ \n\n त्वत्पितुः शासनं पुर्य्यां भेरीघोषेण श्रूयते ॥६॥\n\n ये न यास्यंति युद्धार्थं ते वधार्हाः सुतादयः ॥ \n\n तस्मात्प्रयाहि शीघ्रं त्वं गत्वा तात विलोकय ॥७॥\n\n प्रियया बोधितः सोऽपि चैतन्यो न बभूव ह ॥ \n\n पुनः सा बोधयामास ससैन्ये बल्वले गते ॥८॥\n\n ततः स निद्रां च विहाय चोत्थितः \n\n     सद्यो गृहीत्वा सशरं धनुः किल ॥ \n\n शिवं गणेशं मनसा च संस्मर-\n\n     ञ्जगाम युद्धाय रथेन भूपजः ॥९॥\n\n तमागतं वीक्ष्य नृपस्य नन्दन-\n\n     मुवाच रोषेण तु सैन्यपालकः ॥ \n\n कथं त्वया दैत्यवरस्य शासनं \n\n     विलोपितं केन बलेन मां वद ॥१०॥\n\n मत्सुतस्त्वादृशो भूत्वा शीघ्रं नागतवान्मृधे ॥ \n\n स मारितो बल्वलेन शतघ्नीप्रमुखेन च ॥११॥\n\n तस्माद्‌गच्छ पितुः पार्श्वं सत्यवादी पिता तव ॥ \n\n मारयिष्यति शीघ्रं वै नेतुं त्वां प्रेषितोऽस्म्यहम् ॥१२॥\n\n वचस्तीक्ष्णं समाकर्ण्य भयाच्छुष्कमुखस्तु सः ॥ \n\n पितुः सकाशात्स ययौ सुधन्वा दुःखितो यथा ॥१३॥\n\n ददर्श पितरं गत्वा दैत्यवृंदैः समावृतम् ॥ \n\n रथस्थं कुपितं तत्र ह्यनिरुद्धजयोत्सुकम् ॥१४॥\n\n दृष्ट्वा तातं नमस्कृत्य व्रीडितो भयविह्वलः ॥ \n\n अधोमुखः स्थितो भूमौ दानवेंद्रस्य पश्यतः ॥१५॥\n\n बल्वलः कुपितः प्राह दंतान्दंतैर्विनिष्पिषन् ॥ \n\n आज्ञाभंगस्त्वया केन कृतः स्वात्मविघातने ॥१६॥\n\n तस्माद्विभीतं किल युद्धमण्डलाद्‌-\n\n     गृहे गतं प्राणपरीप्सया सुतम् ॥ \n\n कुनन्दनं शत्रुसमं मलीमसं \n\n     हित्वा शतघ्नीवदनेन हन्म्यहम् ॥१७॥\n\n इत्युक्त्वा स्वसुतं वीरो दुःखादश्रुपरिप्लुतः ॥ \n\n खिन्नः प्रत्याह मनसि प्रतिज्ञा किं कृता मया ॥१८॥\n\n अहो विनापराधेन सैन्यपालसुतो हतः ॥ \n\n तेन पापेन मत्पुत्रो मरिष्यति न संशयः ॥१९॥\n\n मोचयिष्ये यदि सुतं वीरं मृत्युमुखाद्बलात् ॥ \n\n तदा मत्सैनिकाः सर्वे मां शपंति हसंति च ॥२०॥\n\n शोचंतमित्थं नृपतिं च दुःखितं \n\n     स्वपुत्रशोकेन तु खिन्नमानसम् ॥ \n\n विलोक्य रोषेण हसन्नमर्षितो \n\n     ह्युवाच वाक्यं किल सैन्यपालकः ॥२१॥\n\n सैन्यपाल उवाच - \n\nएनं मारय शीघ्रं त्वं स्वपुत्रं च कुनन्दनम् ॥ \n\n पश्चाद्‌भवति संग्रामो यादवानां च दानवैः ॥२२॥\n\n त्वं सत्यवादी दैत्येंद्र इदं कर्म च दारुणम् ॥ \n\n न करिष्यसि दुःखेन निरयस्ते भविष्यति ॥२३॥\n\n सत्याद्‌रामसमं पुत्रं तत्याज कोसलेश्वरः ॥ \n\n हरिश्चंद्रः प्रियां पुत्रं स्वात्मानं चैव भूपते ॥२४॥\n\n बलिश्चैव महीं सर्वां जीवनं च विरोचनः ॥ \n\n स्वकीर्तिं च शिबिश्चैव दधीचिः स्वतनुं तथा ॥२५॥\n\n पृषध्रं तु गुरुश्चैव रंतिदेवश्च भोजनम् ॥ \n\n आज्ञाभंगकरं पुत्रं तथा मारय त्वं नृप ॥२६॥\n\n त्वया पूर्वं च यत्प्रोक्तं स्वपुत्रमपि भ्रातरम् ॥ \n\n आज्ञाभंगकरं हन्मि शीघ्रमन्यस्य का कथा ॥२७॥\n\n तस्मिन्देशे च वस्तव्यं यस्मिन्भूपश्च सत्यवाक् ॥ \n\n तस्मिन्देशे न वस्तव्यं यस्मिन्भूपो ह्यसत्यवाक् ॥२८॥\n\n गर्ग उवाच - \n\nइति तद्वाक्यमाकर्ण्य बल्वलः खिन्नमानसः ॥ \n\n मारणार्थं तु तस्यापि तस्मै चाज्ञां चकार ह ॥२९॥\n\n ततो जगाम दुःखाढ्यो यदूनां संमुखे तु सः ॥ \n\n सैन्यपालस्तु तस्याज्ञां तत्पुत्राग्रे न्यवेदयत् ॥३०॥\n\n श्रुत्वा प्रत्याह वचनं शीघ्रं तस्मै कुनंदनः ॥\n\n राजपुत्र उवाच - \n\nकर्तव्या च नृपस्याज्ञा त्वया परवशेन वै ॥३१॥\n\n रामेण तु हृतं शीर्षं स्वमातुः पितुराज्ञया ॥ \n\n सैन्यपाल प्रतीतोऽहं कृताधर्मक्रिया मया ॥३२॥\n\n मरणान्न भयं मह्यं शतघ्न्यां च निवेशय ॥ \n\n इत्युक्त्वा राजपुत्रस्तु स्वकिरीटं तथांगदम् ॥३३॥\n\n मुक्ताहारं स्वर्णहारं कुण्डले कटकानि च ॥ \n\n ब्राह्मणेभ्यो ददौ सर्वं ते दुःखादाशिषं ददुः ॥३४॥\n\n ततः स्नात्वा स तीर्थस्य लेपयित्वा च मृत्तिकाम् ॥ \n\n तुलसीपल्लवं मालां मुखे कण्ठे निधाय च ॥३५॥\n\n ब्रुवञ्छ्रीकृष्ण रामेति चकार स्मरणं हरेः ॥ \n\n सैन्यपालस्तु तं शीघ्रं गृहीत्वा भुजयोर्बलात् ॥३६॥\n\n कारयामास राजेंद्र शतघ्नीवदने रुषा ॥ \n\n हाहाकारस्तदैवासीत्सैनिका रुरुदुर्भृशम् ॥३७॥\n\n रुरोद बल्वलस्तत्र रुरुदुस्ते द्विजातयः ॥ \n\n दृष्ट्वा शतघ्नीं तत्रापि प्रतप्तां मदपूरिताम् ॥३८॥\n\n ताम्रगोलकसंयुक्तामग्नियुक्तां भयंकराम् ॥ \n\n स राजपुत्रः श्रीकृष्णं सर्वव्यापिनमीश्वरम् ॥३९॥\n\n अश्रुपूर्णमुखो भूत्वा प्रत्याह विमलं वचः ॥४०॥\n\n कृष्णं मुकुन्दमरविंददलायताक्षं \n\n     शंखेन्दुकुंददशनं नरनाथवेषम् ॥ \n\n इंद्रादिदेवगणवंदितपादपद्मं \n\n     प्राणप्रयाणसमये च हरिं स्मरामि ॥४१॥\n\n श्रीकृष्ण गोविंद हरे मुरारे \n\n     श्रीकृष्ण गोविंद कुशस्थलीश ॥ \n\n श्रीकृष्ण गोविंद व्रजेश भूप \n\n     श्रीकृष्ण गोविंद भयात्प्रपाहि ॥४२॥\n\n स्मरणात्तव गोविन्द ग्राहान्मुक्तो मतंगजः ॥ \n\n स्वायंभुवश्च प्रह्लादो ह्यंबरीषो ध्रुवस्तथा ॥४३॥\n\n आनर्त्तश्चैव कक्षीवान्मृगेंद्राद्बहुला तथा ॥ \n\n रैवतश्चंद्रहासश्च तथाहं शरणं गतः ॥४४॥\n\n पूर्वं भवति मे मृत्युः संग्रामं च विना ह्यहो ॥ \n\n न तोषितश्च प्रधनेऽनिरुद्धो विशिखैर्मया ॥४५॥\n\n न तोषिता यादवाश्च न दृष्टाः कृष्णनंदनाः ॥ \n\n शार्ङ्गमुक्तैश्च विशिखैर्न देहः शकलीकृतः ॥४६॥\n\n कुनन्दनस्य शूरस्य स्तेनस्येवाभवद्‌गतिः ॥ \n\n त्वद्‌भक्तं मां च पापिष्ठास्तस्मात्सर्वे हसंति हि ॥४७॥\n\n यं वीक्ष्य भूमौ च पलायते वै \n\n     यमो मरिष्यंति विनायकाश्च ॥ \n\n निरंकुशं कृष्णजनं च पूज्यं \n\n     कथं शतघ्नी किल मां हनिष्यति ॥४८॥\n\n गर्ग उवाच - \n\nइत्थं वदति शूरे वै सैन्यपालस्य चाज्ञया ॥ \n\n शतघ्नीं मुमुचे कश्चिद्धाहाशब्दस्तदाभवत् ॥४९॥\n\n स्मरणात्कृष्णचंद्रस्य चित्रमेकं बभूव ह ॥ \n\n शतघ्नी शीतला जाता ज्वाला शांतिं गता नृप ॥५०॥\n\n दृष्ट्वाऽऽश्चर्यं च तत्रापि जनाः सर्वे नृपादयः ॥ \n\n विसिष्मू राजशार्दूल सैन्यपालस्तदाब्रवीत् ॥५१॥\n\n शतघ्न्यां शुष्कमदिरा गोलकेन समन्विता ॥ \n\n न विद्यते त्वसौ तस्मान्न मृतो रणमण्डले ॥५२॥\n\n इति तस्य वचः श्रुत्वा प्रोचुर्वीरा रुषान्विताः ॥ \n\n अयं निष्किल्बिषः शूरः कृष्णभक्तो महामतिः ॥५३॥\n\n रक्षितस्तेन दुःखाद्वै पुनर्हंतुं च नार्हसि ॥ \n\n तेषां वाक्यं समाकर्ण्य सैन्यपालो रुषान्वितः ॥५४॥\n\n ददर्श राजपुत्रं वै शतघ्नीवदने स्थितम् ॥ \n\n जपंतं कृष्ण कृष्णेति स्रजा मीलितलोचनम् ॥ ५५॥\n\n दृष्ट्वा तं च पुनर्हंतुं शतघ्नीं मुमुचे खलः ॥ \n\n सा शतघ्नी तदा भिन्ना शब्दो वज्रनिपातवत् ॥५६॥\n\n बभूव सैन्यपालस्तु गोलकेन मृतोऽभवत् ॥ \n\n तथा तदनुगास्तस्य ज्वालया ज्वलिताः किल ॥५७॥\n\n हाहाशब्दं प्रकुर्वंतो दुद्रुवुः केचिदेव हि ॥ \n\n केचिद्वै बधिरीभूताः केचिद्‍धूमेन विह्वलाः ॥५८॥\n\n ततश्च ददृशुः सर्वे नृपपुत्रं च निर्भयम् ॥ \n\n चक्रुर्जयजयारावं बल्वलाद्या नृपेश्वर ॥५९॥\n\n दैत्या ऊचुः \n\n यं च रक्षति श्रीकृष्णस्तं को भक्षति मानवः ॥ \n\n भक्तं हंतुं चागतो यः स विनश्यति दैवतः ॥६०॥\n\n तस्मात्कृष्णसमो नास्ति येनायं रक्षितो भयात् ॥ \n\n सर्वे वयं नमस्यामस्तं कृष्णं भक्तवत्सलम् ॥६१॥\n\n\n\n\n\nइति श्रीगर्गसंहितायां हयमेधखण्डे \n\nराजपुत्रजीवनं नाम त्रयत्रिंशोऽध्यायः ॥३३॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]