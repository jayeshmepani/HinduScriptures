[
    {
        "text": "अध्यायः ५\n\n\n श्रीवेदव्यास उवाच -\n\nवत्साघधेनुकबकीबककेशिकाला-\n\n     रिष्टप्रलंब-कपिबल्वल-शङ्खशाल्वाः ॥\n\nवैरेण यं किमुत भक्तियुता नरेन्द्र\n\n     प्रापुः परं प्रकृतिपूरुषयोः पुमांसम् ॥१॥\n\nपूर्वासुरावतिबलौ मधुकैटभाख्यौ\n\n     स्वर्णाक्षहेमकशिपू च तथापरौ च ॥\n\nवैरं विधाय नृप रावणकुंभकर्णौ\n\n     विष्णोः किलापतुरलं परमं पदं हि ॥२॥\n\nके के न विष्णूपदमागतवंत आदौ\n\n     प्रह्लाद-बाण-बलि-यक्षविभीषणाद्याः ॥\n\nसत्संगसंगनिरता बहुमानपात्र-\n\n     श्रीमत्पदाब्ज-मकरंदरजोविलुब्धाः ॥३॥\n\nदेवर्षिगीष्पतिवसिष्ठ-पराशराद्याः\n\n     सांख्यायनासितशुकाः सनकादयश्च ॥\n\nनिष्कारणा भुवि चरंत्यरविंदनेत्र-\n\n     पादारविंदमकरंद-मिलिन्दमुख्याः ॥४॥\n\nयत्युत्कालांग-भरतार्जुनमैथिलाश्च\n\n     गाधिप्रियव्रत-यदुप्रमुखांबरीषा ॥\n\nनिष्कारणाः परमहंसवराश्चारन्ति\n\n     श्रीकृष्णचन्द्रचरितामृतपानमत्ताः ॥५॥\n\nमंदोदरी च शबरी च मतंगशिष्या-\n\n     स्तारा तथात्रिवनिता निपुणा त्वहल्या ॥\n\nकुन्ती तथा द्रुपदराजसुता सुभक्ता\n\n     एताः परं परमहंससमाः प्रसिद्धाः ॥६॥\n\nसुग्रीववालिसुतवातसुतर्क्षराज-\n\n     नागारिगृध्रवरकाकभुशुण्डिमुख्याः ॥\n\nकुब्जादिवायक-सुदामगुहादायोऽन्ये\n\n     तत्संगमेत्य हरिभक्तवरा बभूवुः ॥७॥\n\nकृष्णं न रोधयति धर्म तपो न योगः\n\n     सांख्यं न यज्ञ उत तीर्थयमव्रतानि ॥\n\nछन्दांसि पूर्तनियमावथ दक्षिणा च\n\n     नेष्टं न दानमथ भक्तिमृते न कश्चित् ॥८॥\n\nयज्ञव्रताध्ययन-तीर्थतपोनियोगै-\n\n     रिष्टस्वधर्मनियमादिक-सांख्ययोगैः ॥\n\nयत्प्राप्यते तदखिलं भवतीह भक्त्या\n\n     भक्तेःपदं हि कर्हिचिन्न भवेत्किलैभिः ॥९॥\n\nउद्धारिणी यमपुरस्य च विश्वरूपा-\n\n     दुत्तारिणी भवमहार्णववारिवेगात् ॥\n\nसंहारिणी विषयसंचितकर्मणा च\n\n     सत्कारिणी हरिपदस्य परात्परस्य ॥१०॥\n\nश्रीकृष्णदर्शन-रसोत्सुकभावराज-\n\n     दुद्यद्‌वसंतपरमोत्सवपंचमीयम् ॥\n\nदिव्या लतातिफल-पल्लवभारनम्रा\n\n     संराजते हि सततं कुसुमाकरस्य ॥११॥\n\nसंमोहकालघनमध्य-तडित्स्फुरन्ती\n\n     शास्त्रार्थदर्शवचसां पददीपिकेयम् ॥\n\nदीपावलिर्विजयते जयकार्तिकस्य\n\n     जेतुं गुणान् विजयिनो दशमी जयस्य ॥१२॥\n\nसांख्यं च योग इति पार्श्वगते हि दंडे\n\n     कीलानि चात्र शतशो गुणभावभेदाः ॥\n\nअस्या क्रमान्नवकथाश्रवणादयश्च\n\n     श्रेणीयमस्ति सरला भगवत्पदस्य ॥१३॥"
    }
]