[
    {
        "text": "अध्यायः २१\n\n\n श्रीनारद उवाच -\n\nदुर्योधने गते तत्र हाहाकारो महानभूत् ॥\n\nतदा देवव्रतो भीष्मो गांगेयः प्रययौ त्वरम् ॥१॥\n\nयदूनां पश्यतां तेषां धनुष्टङ्कारयन्मुहुः ॥\n\nभस्मीकर्तुं यदुबलं वनं वह्निरिव ज्वलन् ॥२॥\n\nसर्वधर्मभृतां श्रेष्ठो महाभागवतः कविः ॥\n\nवीरयूथाग्रणीर्येन रामोऽपि युधि तोषितः ॥३॥\n\nशिरस्त्री मुकुटी गौरः सितश्मश्रुः पितामहः ॥\n\nयथा षोडशवर्षीयो युद्धान्तं विचरन्बलात् ॥४॥\n\nबाणैर्निपातयामासानिरुद्धस्य बलं महत् ॥\n\nकरिणश्छिन्नशिरसो हयास्ते भिन्नकंधराः ॥५॥\n\nखड्गहस्ता भिन्नबाणैः पत्तयोऽपि द्विधाभवन् ॥\n\nरथाश्चूर्णीकृता येन हतसूताश्वनायकाः ॥६॥\n\nअधोमुखा ऊर्ध्वमुखाश्छिन्नपादा नृपात्मजाः ॥\n\nखड्गहस्तधनुर्हस्ताः पतिताश्छिन्नबाहवः ॥७॥\n\nकेचिद्वै छिन्नकवचा निपेतुर्भूमिमण्डले ॥\n\nअश्वैर्वीरैर्रथैर्नागैः पतितैः स्वर्णभूषितैः ॥८॥\n\nयुद्धमण्डलमारेजे वनं वृक्षैर्हतैर्यथा ॥\n\nशस्त्रदंता बाणकेशा ध्वजवस्त्रा करिस्तना ॥९॥\n\nरथांगकुशला राजन्महामारीव भूर्बभौ ॥\n\nक्षतजस्रावसंभूता रथाश्वनरवाहिनी ॥१०॥\n\nआपगाभून्महादुर्गा नरैर्वैतरणी यथा ॥\n\nकूष्माण्डोन्मादवेताला नदन्तो भैरवं स्वनम् ॥११॥\n\nहरमालार्थमागत्य जगृहुर्नृशिरांसि च ॥\n\nरथेनातिपताकेनानिरुद्धो धन्विनां वरः ॥१२॥\n\nस्वबलं पतितं दृष्ट्वा प्रागाद्‌भीष्मं मृधे महान् ॥\n\nप्रलयाब्धिमहावर्तभीमसंघर्षनादिनीम् ॥१३॥\n\nधनुर्ज्यां तस्य चिच्छेद बाणेनैकेन कार्ष्णिजः ॥\n\nतुण्डया तीक्ष्णया राजन् गरुडः सर्पिणीं यथा ॥१४॥\n\nभीष्मोऽन्यद्धनुरादाय सज्जं कृत्वा तदात्मवान् ॥\n\nसर्वेषां पश्यतां तत्र ब्रह्मास्त्रं संदधे मृधे ॥१५॥\n\nततः प्रादुष्कृतं तेजः प्रचण्डं वीक्ष्य माधवः ॥\n\nस्वबलस्यापि रक्षार्थं ब्रह्मास्त्रं संदधे स्वयम् ॥१६॥\n\nद्वादशादित्यसंकाशे युयुधाते परस्परम् ॥\n\nत्रींल्लोकान्दहती द्वीपेऽनिरुद्धस्तं जहार ह ॥१७॥\n\nगांगेयस्यापि कोदण्डं तडिद्वर्णं यदूत्तमः ॥\n\nचिच्छेद सायकैः सूर्यो नीहारमीव रश्मिभिः ॥१८॥\n\nभीष्मो गृहीत्वाथ गदां लक्षभारमयीं दृढाम् ॥\n\nप्राहिणोदनिरुद्धाय सिंहनादं तदाकरोत् ॥१९॥\n\nगृहीत्वा वामहस्तेन गरुत्मानिव पन्नगीम् ॥\n\nप्रद्युम्नो भगवान्साक्षात्प्राहिणोत्स्वगदां हृदि ॥२०॥\n\nगदाप्रहारव्यथितो मूर्च्छितः पतितो रथात् ॥\n\nबभौ सूर्यो यथाऽऽकाशाद्‌गांगेयो मृधमण्डले ॥२१॥\n\nकृपाचार्योऽपि तत्रैवानिरुद्धाय महात्मने ॥\n\nशक्तिं चिक्षेप सहसा रुषा प्रस्फुरिताधरः ॥२२॥\n\nदीप्तिमान्कृष्णपुत्रस्तु पथि चिच्छेद तां नृप ॥\n\nखड्गेन शितधारेण कुवाक्येनेव मित्रताम् ॥२३॥\n\nद्रोणाचार्यो महाबाहुर्भानूपरि रुषान्वितः ॥\n\nचिक्षेप पार्वतं चास्त्रं धनुष्टङ्कारयन्मुहुः ॥२४॥\n\nपतंतः पर्वता व्योम्नश्चूर्णयंतो द्विषद्‌बलम् ॥\n\nतेषां पातेन राजेन्द्र हाहाकारो महानभूत् ॥२५॥\n\nतदा हरेः सुतो भानुर्वायव्यास्त्रं समादधे ॥\n\nतद्वातेनाद्रयः सर्वे उड्डीता ह्यभवन् रणात् ॥२६॥\n\nबाह्लीकस्तु तदा क्रुद्धो वह्न्यस्त्रं संदधे ततः ॥\n\nभस्मीभूतं बलं जातं वह्निनेव महद्वनम् ॥२७॥\n\nपार्जन्यमाददे तत्र साम्बो जांबवतीसुतः ॥\n\nतेन शांतिं गतो वह्निर्ज्ञानेनेव त्वहंकृतिः ॥२८॥\n\nकर्णस्ततो मधुं हित्वा साम्बोपरि रुषान्वितः ॥\n\nजघान बाणविंशत्या जगर्ज घनवद्‌बली ॥२९॥\n\nतद्‌बाणैः सरथः सांबो बभ्राम घटिकाद्वयम् ॥\n\nक्रोशं पुनः प्रपतितः किंचिद्व्याकुलमानसः ॥३०॥\n\nपुनर्गदां समादाय रथं त्यक्त्वा समेत्य सः ॥\n\nतताड गदया कर्णं सांबो जांबवीसुतः ॥३१॥\n\nगदाप्रहारव्यथितः पतितो धरणीतले ॥\n\nमूर्च्छां प्राप रणे राजन्कर्णो वीरो महाबलः ॥३२॥\n\nसाम्बोऽपि स्वधनुर्नीत्वा रथमारुह्य वेगतः ॥\n\nशलं जघान विंशत्या सोमदत्तं च पंचभिः ॥३३॥\n\nद्रौणिं च दशभिर्बाणैर्धौम्यं षोडशभिस्तथा ॥\n\nलक्ष्मणं दशभिस्तत्र शकुनिं पञ्चभिस्तथा ॥३४॥\n\nदुःशासनं च विंशत्या विंशत्या संजयं पृथक् ॥\n\nभूरिं बाणशतै राजन्यज्ञकेतुं शतैः शितैः ॥३५॥\n\nबाणैर्जघान समरे जगर्ज घनवद्‍बली ॥\n\nदशभिर्दशभिर्नेतॄनेकैकेन गजान् हयान् ॥३६॥\n\nपञ्चभिः पञ्चभिर्वीरान् बाणैः सांबस्तताड ह ॥\n\nवीक्ष्य जांबवतीसूनोः सांबस्य करलाघवम् ॥३७॥\n\nस्वे परे सैनिकाः सर्वे विस्मयं परमं गताः ॥\n\nतदा भीष्मः समुत्थाय गृहीत्वा धनुरुत्तमम् ॥३८॥\n\nचिच्छेद दशभिर्बाणैः सांबकोदण्डमुत्तमम् ॥\n\nभीष्मो महाबलो वीरो द्रोणाचार्यश्च सायकैः ॥३९॥\n\nकर्णः सद्यो यदुबलं जघ्नुर्ज्ञानं यथा गुणाः ॥\n\nदुर्योधनः पुनर्योद्धुं रथमारुह्य मानदः ॥४०॥\n\nअक्षौहिणीभिर्दशभिर्नादयन्नाययौ मृधे ॥४१॥\n\nदेवौ पुरणौ पुरुषौ तदावि-\n\n     र्बभूवतुर्मैथिल रामकृष्णौ ॥\n\nसुपर्णतालध्वजशालियानौ\n\n     प्रद्योतयन्तौ परितौ हि शस्तौ ॥४२॥\n\nतदा जयारावसमाकुलाः सुरा\n\n     गंधर्वमुख्याश्च जगुर्मनोहरम् ॥\n\nसुरनका दुंदुभयो विनेदुः\n\n     श्रीलाजपुष्पैर्ववृषुः सुरस्त्रियः ॥४३॥\n\nतदैव नेमुर्यदवः परेश्वरौ\n\n     दुर्योधनाद्याः कुरवस्तु सर्वतः ॥\n\nनिघाय शस्त्राणि ददुर्बलिं परं\n\n     सर्वे प्रसन्नाः कृतहस्तसंपुटाः ॥४४॥\n\nप्रद्युम्नमुख्यान् स्वसुतान् मदोद्धतान्\n\n     निर्भर्त्स्य वाग्भिः परमेश्वरो हरिः ॥\n\nप्रणम्य देवव्रतमुख्यकौरवान्\n\n     समेत्य दुर्योधनमूचतुः परौ ॥४५॥\n\nश्रीरामकृष्णावूचतुः -\n\nराजन् यदेभिः किल बालबुद्धिभि-\n\n     स्तत्क्षम्यतां मा भव दुर्मनाः स्वतः ॥\n\nयदा तु किंचित्परुषं प्रकीर्तितं\n\n     प्रकीर्ततां नौ भवतां नृपेश्वर ॥४६॥\n\nमाभूत्कुरूणां भुवि यादवानां\n\n     कदापि किंचित्कलिरेव राजन् ॥\n\nसम्बन्धिनो ज्ञातय एव सर्वे\n\n     निचौलवस्त्रांतरवत्प्रियार्थाः ॥४७॥\n\nश्रीनारद उवाच -\n\nपूजितौ कुरुभिः शश्वद्‌रामकृष्णौ सुरेश्वरौ ॥\n\nप्रद्युम्नाद्यैः सयदुभी रेजतुर्मैथिलेश्वर ॥४८॥"
    }
]