[
    {
        "text": "अध्यायः ३४\n\n\nगर्ग उवाच - \n\nअथ वै बल्वलः पुत्रं रोहयित्वा रथे मुदा ॥ \n\n तेन सार्द्धं ससैन्यस्तु युद्धार्थं प्रययौ त्वरम् ॥१॥\n\n नानाशस्त्रधराः सर्वे नानावाहनसंस्थिताः ॥ \n\n नाना कञ्चुकसंयुक्ता नानारुपा भयंकराः ॥२॥\n\n गजेंद्रसदृशाः पुष्टा मृगेंद्रसमविक्रमाः ॥ \n\n कंपयतश्च पृथिवीं वृष्णीनां संमुखे ययुः ॥३॥\n\n तानागतान्बहून्दैत्याननिरुद्धस्तु शंकितः ॥ \n\n रक्षणार्थं च सर्वेषां चक्रव्यूहमकल्पयत् ॥४॥\n\n सर्वतो यादवाः शूराः सर्वशस्त्रधराः किल ॥ \n\n गजै रथैस्तुरंगैश्च बभूवुः परिमंडिताः ॥५॥\n\n तेषां मध्ये स्थिता राजन्निंद्रनीलादयो नृपाः ॥ \n\n अक्रूरकृतवर्माद्यास्तेषां मध्ये स्थिताः शुभाः ॥६॥\n\n तेषां मध्ये च राजेंद्र गदाद्याः कृष्णभ्रातरः ॥ \n\n तेषां मध्ये महावीराः सांबादीप्तिमदादयः ॥७॥\n\n चक्रव्यूहं विनिर्माय चेदृशं तत्र भूपते ॥ \n\n तन्मध्ये कार्ष्णिपुत्रस्तु दंशितः संस्थितोऽभवत् ॥८॥\n\n बभूव तुमुलं युद्धं तत्र सिंधुतटे नृप ॥ \n\n यदुभिर्दानवानां च ह्यब्धीनामब्धिभिर्यथा ॥९॥\n\n रथिनो रथिभिस्तत्र गजवाहा गजैः सह ॥ \n\n अश्ववाहैरश्ववाहा वीरा वीरैः परस्परम् ॥१०॥\n\n युयुधुस्तीक्ष्णबाणैश्च खड्गचर्मगदर्ष्टिभिः ॥ \n\n पाशैः परश्वधै राजञ्छतघ्नीभिर्भुशुण्डिभिः ॥११॥\n\n हन्यमानाश्च यदुभिर्बल्वलस्य च सैनिकाः ॥ \n\n सर्वे स्वं स्वं रणं त्यक्त्वा दुद्रुवुस्ते भयान्विताः ॥१२॥\n\n रुरोध गगनं सूर्यं सैन्यपादरजो भृशम् ॥ \n\n अंधकारे महादैत्या रणात्सर्वे पराङ्‍मुखाः ॥१३॥\n\n केचिन्निपतिताः कूपे केचिद्‌गर्ते ह्यधोमुखाः ॥ \n\n केचित्तडागे वाप्यां वै यदूनां सायकैर्हताः ॥१४॥\n\n ततो दृष्ट्वा बलं भग्नं बल्वलो रोषपूरितः ॥ \n\n चतुर्भिर्मंत्रिणां पुत्रैः स्वपुत्रेणाजगाम ह ॥१५॥\n\n अनिरुद्धो बल्वलेन तत्रायुद्ध्यन्महामृधे ॥ \n\n दुर्नेत्रेण बृहद्वाहुर्दुर्मुखेनारुणो बली ॥१६॥\n\n न्यग्रोधो दुःस्वभावेन दुर्मदेन कविस्तथा ॥ \n\n कुनन्दनेन संग्रामे कृष्णपुत्रः सुनंदनः ॥१७॥\n\n एवं बभूव संग्रामो देवविस्मयकारकः ॥ \n\n प्रगतास्तत्र राजेंद्र सर्वे कार्तिकवासराः ॥१८॥\n\n बल्वलः कुपितो राजन्धनुष्टंकारयन्मुहुः ॥ \n\n इंद्रनीलं त्रिभिर्बाणैः षड्‌भिर्हेमांगदं मृधे ॥१९॥\n\n अनुशाल्वं च दशभिरक्रूरं दशभिस्तथा ॥ \n\n गदं द्वादशभिर्बाणैर्युयुधानं च पंचभिः ॥२०॥\n\n पंचभिः कृतवर्माणमुद्धवं दशभिः शरैः ॥ \n\n कार्ष्णिजं शतबाणैश्च विव्याध समरेऽसुरः ॥२१॥\n\n तच्छरैः सरथाः सर्वे बभ्रमुर्घटिकाद्वयम् ॥ \n\n तुरगाः पंचतां प्राप्ताश्चूर्णीभूता रथा रणे ॥२२॥\n\n तद्धस्तलाघवं दृष्ट्वा यादवा विस्मयं गताः ॥ \n\n रथानारुरुहुः सर्वेऽनिरुद्धाद्याश्च मानद ॥२३॥\n\n बल्वलोऽपि ययौ राजन्नन्यान्वीरान्विलोकितुम् ॥ \n\n अनिरुद्धस्ततः प्राह क्रोधादरुणलोचनः ॥२४॥\n\n तिष्ठ तिष्ठ ममाग्रेऽद्य दर्शयित्वा पराक्रमम् ॥ \n\n कुत्र यास्यसि हे दैत्य पश्य मन्निशिताञ्छरान् ॥२५॥\n\n इति तस्य वचः श्रुत्वा युवराजः कुनन्दनः ॥ \n\n उवाच वचनं शीघ्रं बल्वलस्य च पश्यतः ॥२६॥\n\n राजपुत्र उवाच - \n\nदैत्येंद्रं च रणे द्रष्टुं त्वं च नार्हसि कार्ष्णिज ॥ \n\n तस्मान्मदीयं च बलं पूर्वं पश्य मृधांगणे ॥२७॥\n\n अनिरुद्ध उवाच - \n\nत्वं बालोऽसि दैत्यपुत्र युद्धं कर्तुं च नार्हसि ॥ \n\n तस्माच्च स्वगृहं गत्वा क्रीडनं कुरु कृत्रिमैः ॥२८॥\n\n राजपुत्र उवाच - \n\nअत्र पश्य महावीरैर्बालस्य मम क्रीडनम् ॥ \n\n गृहे यदि करिष्यामि तत्र कोऽपि न पश्यति ॥२९॥\n\n इत्युक्त्वा चण्डकोदण्डे दधार शतसायकान् ॥ \n\n तताड कार्ष्णीजं तैश्च रथस्थं दर्शयन्बलम् ॥३०॥\n\n तैर्बाणैः सरथः सोऽपि ससूतः सतुरंगमः ॥ \n\n विभ्रमन्नभमार्गेण पपात कपिलाश्रमे ॥३१॥\n\n हाहाकारस्तदैवासीदनिरुद्धे गते सति ॥ \n\n ततः क्रुद्धाश्च तं हंतुं सांबाद्या आययुर्मृधे ॥३२॥\n\n आगतांस्तान्बहून्दृष्ट्वा युवराजः प्रहर्षितः ॥ \n\n सांबं च दशभिर्बाणैः पंचभिश्च मधुं तथा ॥३३॥\n\n बृहद्बाहुं त्रिभिर्बाणैश्चित्रभानुं च पंचभिः ॥ \n\n वृकं च दशभिर्युद्धे सप्तभिश्चारुणं शरैः ॥३४॥\n\n पंचभिः संग्रामजितं सुमित्रं च त्रिभिः शरैः ॥ \n\n दीप्तिमंतं त्रिभिर्बाणैर्भानुं च दशभिर्मृधे ॥३५॥\n\n वेदबाहुं पंचभिश्च पुष्करं सप्तभिः शरैः ॥ \n\n अष्टभिः श्रुतदेवं च संमुखस्थं सुनन्दनम् ॥३६॥\n\n विंशत्या सायकैस्तीक्ष्णैर्विरूपं दशभिस्तथा ॥ \n\n चित्रबाहुं च नवभिर्न्यग्रोधं दशभिः शरैः ॥३७॥\n\n कविं च नवभिर्बाणैस्तताड प्रधने बली ॥ \n\n शंखं दघ्मौ मुदायुक्तो नन्दमानी कुनन्दनः ॥३८॥\n\n तद्बाणैर्विभ्रमंतश्च सरथाः सतुरंगमाः ॥ \n\n पेतुः केचिद्योजने च पंचक्रोशे द्वियोजने ॥३९॥\n\n हाहाकारे तदा याते सेनायां नृपसत्तम ॥ \n\n रुरुदुर्यादवाः सर्वे रामकृष्णेति वादिनः ॥४०॥\n\n तदा गदादयः सर्वे मुंचंतो निशिताञ्छरान् ॥ \n\n इन्द्रनीलादयश्चैव ह्याजग्मुः क्रोधपूरिताः ॥४१॥\n\n दृष्ट्वा समागतान् वीरान्‌राजपुत्रो महाबलः ॥ \n\n विव्याध सायकैः सर्वे ह्यभूवन्मूर्च्छिता रणे ॥४२॥\n\n तत्पश्चाद्यादवाञ्छूरान्बाणौघैर्बल्वलात्मजः ॥ \n\n तताड तच्छरै राजन्बहवः पंचतां गताः ॥४३॥\n\n संग्रामे तस्य बाणौघै रुधिराणां नदी ह्यभूत् ॥ \n\n हस्तिनो यत्र मग्नाश्च सजीवास्ते म्रियंति च ॥४४॥\n\n हाहाकारस्तदैवासीत्सेनायां च नभस्तले ॥ \n\n महेन्द्रवरुणाद्याश्च भयं प्रापुश्च विस्मिताः ॥४५॥\n\n जयं दृष्ट्वासुरा सर्वे बभूवुर्मुदिताननाः ॥ \n\n गर्ग उवाच - \n\nअथ वै मूर्च्छितं दृष्ट्वानिरुद्धं कपिलो मुनिः ॥४६॥\n\n हतयानं निपतितं शरनिर्भिन्नवक्षसम् ॥ \n\n चकार तं तु चैतन्यं हस्तेन तपसा मुनिः ॥४७॥\n\n ततः सोऽपि समुत्थाय सिद्धं नत्वा यदूत्तमः ॥ \n\n सेतुमार्गेणाजगाम यदून्सर्वान्प्रहर्षयन् ॥४८॥\n\n अथान्यं रथमारुह्य प्रतिशार्ङ्गधरो बली ॥ \n\n निचखान शरं चैकं राजपुत्ररथे रुषा ॥४९॥\n\n स शरस्तद्‌रथं नीत्वा ससूतं सतुरंगमम् ॥ \n\n चतुर्मुहूर्तपर्यंतं भ्रामयामास चाम्बरे ॥५०॥\n\n ततश्च ददृशुः सर्वे दानवाश्चैव वृष्णयः ॥ \n\n गगने विभ्रमंतं वै सरथं च कुनंदनम् ॥५१॥\n\n अथ सांबादयो वीरा रथानारुह्य वेगतः ॥ \n\n अनुशाल्वादयश्चैवाजग्मुः सर्वे धनुर्धराः ॥५२॥ \n\n\n\n\n\nइति श्रीगर्गसंहितायां हयमेधखण्डे \n\nदैत्ययादवयुद्धवर्णनं नाम चतुस्त्रिंशोऽध्यायः ॥३४॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]