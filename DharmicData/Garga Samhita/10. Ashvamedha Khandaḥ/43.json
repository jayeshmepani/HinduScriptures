[
    {
        "text": "अध्यायः ४३\n\n\nगर्ग उवाच - \n\nवृंदावने वृक्षलतालिसंकुले \n\n     मंदानिले वीजति शीतले नृप ॥ \n\n रंध्राणि वेणोः किल पूरयन्हरि- \n\n     र्मुहुर्हरत्येव दिवौकसां मनः ॥१॥ \n\n वेणुगीतं ततः श्रुत्वा श्रीराधा कीर्तिनंदिनी ॥ \n\n भुजाभ्यां नन्दसूनुं वै जग्राहानंगविह्वला ॥२॥ \n\n गोकुलस्य चकोरीं तां कृष्णो गोकुलचन्द्रमाः ॥ \n\n दृष्ट्वा कुसुमपर्यंके तया रेमे हरन्मनः ॥३॥ \n\n श्रीकृष्णस्य विहारेण ब्रह्मानन्देन स्वामिनी ॥ \n\n मुदं लेभे महात्यंतं तथा स्वामी वशीकृतः ॥४॥ \n\n रमणीयं रतिकरं रासे रामा रमेश्वरम् ॥ \n\n जगृहुः सर्वतो राजञ्छतयूथाश्च योषितः ॥५॥ \n\n ताभिः सार्द्धं हरी रम्यो रेमे वै रासमण्डले ॥ \n\n तावद्‌रूपधरो राजन् यावत्यो व्रजयोषितः ॥६॥ \n\n विरहिण्यश्च ताः सर्वा विरहेण विहारिणः ॥ \n\n ब्रह्मानंदेन सन्मर्त्या आनन्दं लेभिरे यथा ॥७॥ \n\n श्रीकराभ्यां श्रीकराभ्यां श्रीशः श्रीश्यामसुन्दरः ॥ \n\n दधार हृदये सर्वास्ताभिर्भक्त्या वशीकृतः ॥८॥ \n\n स्वेदयुक्तान्याननानि तासां प्रीत्या व्रजेश्वरः ॥ \n\n प्रामृजत्पीतवस्त्रेण किं वदामि तपःफलम् ॥९॥ \n\n विना सांख्येन योगेन तपसा श्रवणेन च ॥ \n\n विना तीर्थेन दानेन प्राप्ताः कामेन ता हरिम् ॥१०॥ \n\n ततो गोपीजनाः सर्वा मानवत्यः परस्परम् ॥ \n\n कुवाक्यं कथयामासुः कृष्णं तृप्ता विहारतः ॥११॥ \n\n अस्माँस्त्यक्त्वा पुरा कृष्णो गतः श्रीमथुरां पुरीम् ॥ \n\n विलोकितुं रूपिणीश्च सुन्दरीः स्त्रीश्च सुन्दरः ॥१२॥ \n\n न दृष्टास्तेन सुंदर्यो जगाम द्वारकां पुनः ॥ \n\n न दृष्टास्तेन तास्तत्र विवाहं कृतवान्पुनः ॥१३॥ \n\n रुक्मिणीं भीष्मकसुतां न मत्वा तां तु रूपिणीम् ॥ \n\n पुनर्विवाहान्कृतवान्सहस्राणी च षोडश ॥१४॥ \n\n न मत्वा रूपिणीस्ताश्च शोकं कुर्वन्पुनः पुनः ॥ \n\n व्रजमागतवान्सख्यः श्रीकृष्णोऽस्मान्विलोकितुम् ॥१५॥ \n\n दृष्ट्वा रूपाणि चास्माकं सर्वद्रष्टा रमेश्वरः ॥ \n\n प्रसन्नोऽभूत्तथा सख्यो यथा रासे हरिः पुरा ॥१६॥ \n\n तस्माद्वयं च सर्वासां सुन्दरीणां वराः स्मृताः ॥ \n\n सुनेत्राश्चंद्रवदनाः शश्वत्सुस्थिरयौवनाः ॥ \n\n अस्मत्तुल्याश्च रूपिण्यो नैव देवांगनाश्च खे ॥ \n\n याभिः शीघ्रं कटाक्षैश्च कृष्णः कामी वशीकृतः ॥१८॥ \n\n अहो वै येन हंसेन मुक्ताः पूर्वं प्रभक्षिताः ॥ \n\n स एवान्यत्कथं वस्तु भक्षयिष्यति दुःखतः ॥१९॥ \n\n न संति मुक्ताः सर्वत्र संति मानसरोवरे ॥ \n\n तथा वरस्त्रियो भूमौ न संति संति चात्र हि ॥२०॥ \n\n गर्ग उवाच - \n\nइति मानवतीनां च स्वात्मारामो जगत्पतिः ॥ \n\n वचः शृण्वन्‍राधया च तत्रैवांतरधीयत ॥२१॥ \n\n निर्द्धनोऽपि धनं लब्ध्वा मानं प्रकुरुते नृप ॥ \n\n यस्य नारायणः प्राप्तो तस्य किं कथयाम्यहम् ॥२२॥ \n\n\n\n\n\nइति श्रीगर्गसंहितायां हयमेधखण्डे \n\nरासक्रीडायां त्रिचत्वारिंशोऽध्यायः ॥४३॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]