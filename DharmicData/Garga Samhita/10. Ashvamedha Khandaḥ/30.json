[
    {
        "text": "अध्यायः ३०\n\n\nगर्ग उवाच - \n\nतदोत्थितश्चोर्ध्वकेशो रथं चान्यं समाश्रितः ॥ \n\n अनिरुद्धस्य संग्रामे यावदायाति संमुखम् ॥१॥\n\n तावद्बभञ्ज निशितैर्नाराचैस्तद्रथं पुनः ॥ \n\n स भग्नं स्यंदनं दृष्ट्वा पुनरन्यं समाश्रितः ॥२॥\n\n सोऽपि भग्नः शरैराशु कार्ष्णिजेन रणे नृप ॥ \n\n एवं नव रथा भग्ना ऊर्ध्वकेशस्य वै रणे ॥३॥\n\n ततः क्रुद्धो रणे दैत्यः शक्तिं चिक्षेप सत्वरम् ॥ \n\n दृष्ट्वा तामागतां वीरो नाराचैर्दशधाच्छिनत् ॥४॥\n\n ऊर्ध्वकेशस्तदा संख्ये स्थित्वा रुक्ममये रथे ॥ \n\n आजगाम स वेगेनानिरुद्धं प्रतियोधितुम् ॥५॥\n\n कार्ष्णिजं पंचभिर्बाणैस्ताडयामास हर्षितः ॥ \n\n शरैस्तैर्निहतः सोऽपि कश्मलं परमं गतः ॥६॥\n\n संक्रुद्धो धनुरुद्यम्य चित्रवाजाञ्छरान्दश ॥ \n\n मुमोच हृदये तस्य सहसा हस्तलाघवात् ॥७॥\n\n शरास्ते पपुरेतस्य रुधिरं बहुदारुणाः ॥ \n\n पीत्वा पेतुर्यथा भूमौ कूटसाक्ष्यस्य पूर्वजाः ॥८॥\n\n ऊर्ध्वकेशः पुनः क्रुद्धः तिष्ठ तिष्ठेति च ब्रुवन् ॥ \n\n बाणैस्तु दशसंख्यैश्च तताड तस्य मूर्धनि ॥९॥\n\n सायकास्तेऽनिरुद्धस्य ह्युष्णीषे परिनिष्ठिताः ॥ \n\n विराजन्ते स्म राजेन्द्र दशशाखास्तरोरिव ॥१०॥\n\n न विव्यथे स तैर्बाणैर्युद्धे रुक्मवतीसुतः ॥ \n\n यथा पुष्पैश्च प्रहतो द्विरदो नृपसत्तम ॥११॥\n\n बाणाञ्छतं स्वधनुषि निधायाकृष्य माधवः ॥ \n\n चित्रवाजान्स्वर्णपुंखान्मुमोच बहुरोषतः ॥१२॥\n\n ते बाणास्तस्य सर्वांगं भित्त्वा शीघ्रमधोगतः ॥ \n\n रुधिराक्ता यथा राजन्कृष्णभक्तिपराङ्मुखाः ॥१३॥\n\n शरसंघैश्च स हतो पंचतां प्रधने गतः ॥ \n\n हाहाकारश्च तत्सैन्ये बभूव नृपसत्तम ॥१४॥\n\n तदा जयजयारावो यादवानां बभूव ह ॥ \n\n अनिरुद्धोपरि सुराः पुष्पवर्षां प्रचक्रिरे ॥१५॥\n\n ऊर्ध्वकेशस्तु प्रधनाद्दिव्यदेहेन यादव ॥ \n\n ययौ विमानमारुह्य स्वर्गं सुकृतिनां पदम् ॥१६॥\n\n भ्रातारं निहतं दृष्ट्वा नदः शोकेन पूरितः ॥ \n\n कुञ्जरस्थो गदं बाणैः कुञ्जरस्थं जघान ह ॥१७॥\n\n आगतान्सायकान्दृष्ट्वा धनुर्धारी गदो महान् ॥ \n\n तान्प्रचिच्छेद बाणेनानिरुद्धस्य प्रपश्यतः ॥१८॥\n\n नदस्तदैव संक्रुद्धो भ्रातृशोकपरिप्लुतः ॥ \n\n अकरोद्विगजं बाणैः संग्रामे रोहिणीसुतम् ॥१९॥\n\n गजस्तु शतबाणैश्च भिन्नांगः पंचतां गतः ॥ \n\n निपपात गदो भूमौ तदद्‌भुतमिवाभवत् ॥२०॥ \n\n ततः क्रुद्धो गदां नीत्वा हंतुं शत्रुं रणे गदः ॥ \n\n आजगाम ज्वलच्छीघ्रं सिंहः सिहं वने यथा ॥२१॥\n\n आगतं तं गृहीत्वा तु शुण्डादंडेन तद्‌गजः ॥ \n\n चिक्षेप स गदं राजन्नाकाशे शतयोजनम् ॥२२॥\n\n पतितः खात्समुत्थाय शुण्डदंडं प्रगृह्य सः ॥ \n\n पातयामास भूपृष्ठे भ्रामयित्वा गजं गदः ॥२३॥\n\n गजो मृत्युं गतो युद्धे विस्मितोऽभून्महासुरः ॥ \n\n जग्राह स्वगदां गुर्वीं श्लाघां कृत्वा गदस्य च ॥२४॥\n\n शीघ्रं तमाह्वयामास गदं वीरं गदाधरम् ॥ \n\n तथा सोऽपि नदं दैत्यं संग्रामार्थे विशां पते ॥२५॥\n\n नदः प्रत्याह वचनं त्वं मनुष्योऽसि यादव ॥ \n\n तस्माल्लज्जां करिष्यामि कथं युद्धं करिष्यसि ॥२६॥\n\n पूर्वं प्रहारं कुरु मे पश्चात्त्वं तु न जीवसि ॥ \n\n इति श्रुत्वा गदः प्राह यथा वृत्रं पुरंदरः ॥२७॥\n\n गद उवाच - \n\nन किंचित्ते प्रकुर्वंति ये वदन्ति मुखैन वै ॥ \n\n न वदंति रणे शूरा दर्शयंति पराक्रमम् ॥२८॥\n\n इति श्रुत्वा नदः क्रुद्धो गदस्य हृदये नदन् ॥ \n\n ताडयामास राजेन्द्र गरिष्ठां महतीं गदाम् ॥२९॥\n\n गदया ताडितो वीरो न चचाल मृधे गदः ॥ \n\n मदोन्मत्तो यथा हस्ती बालेन मालया हतः ॥३०॥\n\n कथयामास वीराग्र्यो दानवं वीक्ष्य लज्जितम् ॥ \n\n सहस्वैकं प्रहारं मे यदि वीरः परंतप ॥३१॥\n\n इत्युक्त्वा निजघानाथ ललाटे गदया भृशम् ॥ \n\n स चापि तं रुषा स्कंधे ताडयामास धर्मवित् ॥३२॥\n\n एवं भृशं प्रकुर्वंतौ गदायुद्धविशारदौ ॥ \n\n गदायुद्धं प्रकुर्वाणौ परस्परवधैषिणौ ॥३३॥\n\n अन्योन्यघातविमतौ क्रोधयुक्तौ जयोद्यतौ ॥ \n\n न कौ वै तत्र जीयते न प्रहीयते कोऽपि तु ॥३४॥\n\n भाले स्कंधे तथा मूर्ध्नि हृदि गात्रेषु सर्वतः ॥ \n\n रुधिरौघप्लुतौ क्लिन्नौ किंशुकाविव पुष्पितौ ॥३५॥\n\n तयोरासीन्महायुद्धं गदाभ्यामेव संयुगे ॥ \n\n विस्फुलिंगान्क्षरंत्यौ द्वे गदे चूर्णीबभूवतुः ॥३६॥\n\n तयोर्युद्धमभूद्धोरं बाहुभ्यां गददैत्ययोः ॥ \n\n तदा रामानुजः क्रुद्धो भुजाभ्यामुपगृह्य तम् ॥३७॥\n\n पातयामास भूपृष्ठे महिषं हरिराड्यथा ॥ \n\n तदा दैत्यस्तु तस्यापि हृदि जघ्ने प्रमुष्टिना ॥३८॥\n\n तदा सोऽपि शिरस्येकं मुष्टिं बद्ध्वा जघान ह ॥ \n\n मुष्टिभिर्जानुभिः पादैस्तालस्फोटैश्च बाहुभिः ॥३९॥\n\n परस्परं जघ्नतुस्तौ संदष्टाधरपल्लवौ ॥ \n\n ततः क्रुद्धो रणे दैत्यो गदस्य चरणं बलात् ॥४०॥\n\n गृहीत्वा भ्रामयित्वा च पातयामास भूतले ॥ \n\n तदा गदः समुत्थाय गृहीत्वा चरणं रिपोः ॥४१॥\n\n भ्रामयित्वा गजोपस्थे निजघान रुषा ज्वलन् ॥ \n\n पुनर्दैत्यं समुत्थाय गृहीत्वा रोहिणीसुतम् ॥४२॥\n\n चिक्षेप चौजसा राजन्गगने शतयोजनम् ॥ \n\n पतितोऽपि स वज्रांगः किंचिद्व्याकुलमानसः ॥४३॥\n\n चिक्षेप गगने दैत्यं योजनानां सहस्रकम् ॥ \n\n पतिऽतोपि समुत्थाय पुनर्युद्धं चकार सः ॥४४॥\n\n गदो नदं नदो गदं निजघ्नतुः परस्परम् ॥ \n\n प्रमुष्टिभिश्च दारुणैर्महद्‌रणे नृपेश्वर ॥४५॥\n\n दंडादंडि मुष्टामुष्टि केशाकेशि नखानखि ॥ \n\n दंतादंत्युभयोर्युद्धं घोरमेव बभूव ह ॥४६॥\n\n इत्थं नियुद्धमानौ तौ प्रकुर्वंतौ रणं पुनः ॥ \n\n पादे पादं हृदि हृदं करे करं मुखे मुखम् ४७॥\n\n अन्योन्यमित्थं संलग्नौ परस्परवधैषिणौ ॥ \n\n बलाक्रांतावुभौ तौ द्वौ पतितौ च मुमूर्च्छतुः ॥४८॥\n\n इत्थं दृष्ट्वा तयोर्युद्धं यादवाश्चैव दानवाः ॥ \n\n गदो धन्यो नदो धन्यः प्रोचुर्वाक्यमिदं नृप ॥४९॥\n\n गदं निपतितं दृष्ट्वाऽनिरुद्धः शोकपूरितः ॥ \n\n चैतन्यं कारयामास जलेन व्यजनेन च ॥५०॥\n\n तदैव सोऽपि राजेन्द्र उत्थितः क्षणमात्रतः ॥ \n\n क्व नदः क्व नदो यातो त्यक्त्वा युद्धं भयान्मम ॥५१॥\n\n निरीक्ष्य दानवं तत्र मूर्छितं पंचतां गतम् ॥ \n\n चक्रुर्जयजयारावं यादवाश्चैव देवताः ॥५२॥\n\n\n\n\n\nइति श्रीगर्गसंहितायां हयमेधखण्डे \n\nऊर्ध्वकेशनददैत्यवधो नाम त्रिंशोऽध्यायः ॥३०॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]