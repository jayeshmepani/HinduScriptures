[
    {
        "text": "अध्यायः १६\n\n\n द्वारकाखण्डः - षोडशोऽध्यायः\n\n\n\nसिद्धाश्रमप्रभावे गोपीगणानां राधारूपदर्शनम् -\n\n\n\nश्रीनारद उवाच -\n\nसिद्धाश्रमस्य माहात्म्यं श्रुणु राजन् महामते ।\n\nयस्य स्मरणमात्रेण सर्वपापैः प्रमुच्यते ॥ १ ॥\n\nयत्स्पर्शनाद्धरेः साक्षात् न वियोगो भवेत्क्वचित् ।\n\nतं च सिद्धाश्रमं नाम वदन्तीह पुराविदः ॥ २ ॥\n\nदर्शनाद्यस्य सालोक्यं सामीप्यं स्पर्शनात्तथा ।\n\nसारूप्यं स्नानतो याति सायुज्यं तन्निवासतः ॥ ३ ॥\n\nतत्तीर्थस्यापि माहात्म्यं श्रुत्वा चंद्राननामुखात् ।\n\nराधा स्नातु मनश्चक्रे कृष्णविक्षेपविह्वला ॥ ४ ॥\n\nश्रीसिद्धाश्रमयात्रायां सूर्यपर्वणि माधवे ।\n\nराधा स्नातुं मनश्चक्रे उत्थाय कदलीवनात् ॥ ५ ॥\n\nगोपीनां शतयूथेन सर्वगोपगणैः सह ।\n\nशतवर्षे व्यतीते तु श्रीदाम्नः शापकारणात् ॥ ६ ॥\n\nश्रीराधा शिबिकारूढा छत्रचामरवीजिता ।\n\nआनर्तेषु महातीर्थं ययौ सिद्धाश्रमं सती ॥ ७ ॥\n\nतत्रैव भगवान् साक्षाद्‌यादवैः परिमंडितः ।\n\nस्त्रीणां षोडशसाहस्रैर्यात्रार्थं चाययौ नृप ॥ ८ ॥\n\nबलिष्ठा ये च गोपालाः कोटिशः शस्त्रपाणयः ।\n\nसिद्धाश्रमं ते जुगुपुः सर्वतो राधिकाज्ञया ॥ ९ ॥\n\nशतयूथास्तथा गोप्यो वेत्रहस्ता महाबलाः ।\n\nसिद्धाश्रमे च विधिवत्स्नान्तीं राधां सिषेविरे ॥ १० ॥\n\nद्वारकावासिनां तेषां स्थितानां स्नानमिच्छताम् ।\n\nशस्त्रवेत्रैस्ताडितानां विविशुर्भगवत्स्त्रियः ॥ ११ ॥\n\nकेयं स्नातीति पप्रच्छुर्यस्या वैभवमद्धुतम् ।\n\nयद्‌गौरवात्त्रसन्तीह सर्वे यादवपुंगवा ॥ १२ ॥\n\nअहो कस्य प्रिया चेयं का नाम कुत्र वासिनी ।\n\nत्वम् सर्वज्ञो हि भगवान् वद नो देवकीसुत ॥ १३ ॥\n\nश्रीभगवानुवाच -\n\nबृषभानुसुता साक्षाद्‌राधेयं कीर्तिनन्दिनी ।\n\nव्रजेश्वरी मद्दयिता गोपिकाधीश्वरी वरा ॥ १४ ॥\n\nस्नातुं सिद्धाश्रमं प्राप्ता व्रजाद्‌गोपीगणैः सह ।\n\nयद्‌गौरवात्त्रसन्त्येते तस्या वैभवमद्‌भुतम् ॥ १५ ॥\n\nश्रीकृष्णस्य वचः श्रुत्वा सत्यभामाऽथ भामिनी ।\n\nशनैः प्राह सपत्‍नीनां रूपयौवनगर्विता ॥ १६ ॥\n\nकिं नु राधा रूपवती नाहं रूपवती किमु ।\n\nबहुभिर्याचिता पूर्वं रूपौदार्यगुणार्चिता ॥ १७ ॥\n\nमद्‌रूपकारणात्सख्यः शतधन्वा मृतोऽभवत् ।\n\nअक्रूरः कृतवर्मा च पुरा तौ द्वौ पलायितौ ॥ १८ ॥\n\nदिने दिने स्वर्णभारानष्टौ स सृजति स्वतः ।\n\nदुर्भिक्षमार्यरिष्टानि सर्वाधिव्याधयोऽशुभाः ॥ १९ ॥\n\nन संति मायिनस्तत्र यत्रास्तेऽभ्यर्चितो मणिः ।\n\nमत्पित्रा पारिबर्हेऽपि दत्तः साक्षात्स्यमंतकः ॥ २० ॥\n\nतेन जातं मद्‌गृहेऽपि सर्वं वैभवमद्‌भुतम् ।\n\nप्रेम्णा परेण श्रीकृष्ण-गरुडोपरिगामिनी ॥ २१ ॥\n\nभौमासुरमहायुद्धं दृष्टं प्राग्ज्योतिषं पुरम् ।\n\nममापि कृपया यूयं तत्पुराच्च समागताः ॥ २२ ॥\n\nप्राप्ताः श्रीकृष्णपत्‍नीत्वं सर्वा एव न संशयः ।\n\nमद्‌गौरवाच्च शक्राय छत्रं दत्तमनेन वै ॥ २३ ॥\n\nकुंडले देवमात्रे च दत्ते वै मत्प्रियेच्छया ।\n\nऐरावतभवा नागा भौमासुरसमृद्धयः ॥ २४ ॥\n\nमदिच्छया समानीताः श्रीकृष्णेन महात्मना ।\n\nमत्कारणान्महावैरं शक्रेऽपि कृतवान् हरिः ॥ २५ ॥\n\nमद्द्वारे वर्तते नित्यं वृक्षेंद्रः पारिजातकः ।\n\nपातिव्रत्येनैव मया श्रीकृष्णोऽयं वशीकृतः ॥ २६ ॥\n\nसर्वोपस्करसंयुक्तो नारदाय समर्पितः ।\n\nमत्समानं न कस्यास्तु गौरवं वैभवं तथा ॥ २७ ॥\n\nरूपौदार्यं न कस्यास्तु राधयाः किमु वर्णनम् ।\n\nयद्‌रूपोपरि चैद्याद्या अनेन युयुधुर्युधि ॥ २८ ॥\n\nहे सुभ्रु रुक्मिणी सा त्वं कथं रूपवती न हि ।\n\nसा गोपकन्यका सख्यो यूयं वै राजकन्यकाः ।\n\nधन्या मान्याश्च सर्वा वै यूयं मानवतीवराः ॥ २९ ॥\n\nएवं तु सत्यभामायां वदंत्यां मैथिलेश्वर ।\n\nभूत्वा मानवती सर्वा रुक्मिण्याद्याः स्त्रियो वराः ॥ ३० ॥\n\nकुलकौशलशीलार्थ-रूपयौवनगर्विताः ।\n\nश्रीकृष्णं मानदं प्राहुरष्ट पट्टमहास्त्रियः ॥ ३१ ॥\n\nराज्ञ्य ऊचुः -\n\nश्रुतं तव मुखात्पूर्वं राधारूपं परं स्मृतम् ।\n\nयस्यां रक्तः सदा त्वं वै त्वयि रक्ता च या सदा ॥ ३२ ॥\n\nतां राधां द्र्ष्टुमिच्छामस्त्वत्प्रियां व्रजवासिनीम् ।\n\nत्वद्वियोगेन संखिन्नां स्नातुं चात्र समागताम् ॥ ३३ ॥\n\nश्रीनारद उवाच -\n\nतथाऽस्तु चोक्त्वा श्रीकृष्णः पट्टस्त्रीपरिवेष्टितः ।\n\nषोडशस्त्रीसहस्राढ्यो द्रष्टुं राधां जगाम ह ॥ ३४ ॥\n\nश्रीहेमशिबिरे रम्ये पताकाध्वजमंडिते ।\n\nचंद्रमंडलशोभाढ्ये वितानतनिते शुभे ॥ ३५ ॥\n\nमुक्ताजवनिका यत्र वस्त्रैरास्तरणं शुभम् ।\n\nमालतीमकरंदाढ्यं सर्वतो गंधसंकुलम् ॥ ३६ ॥\n\nतेन श्रृंगावली चक्रे कलं कोलाहलं परम् ।\n\nतत्र राधा पट्टराज्ञी श्रीकृष्णहृतमानसा ॥ ३७ ॥\n\nहंसाभैर्व्यजनैर्दिव्यैर्वीज्यमाना सखीजनैः ।\n\nछत्रदोलाधरैस्तत्र व्रजद्‌भिस्तामितस्ततः ॥ ३८ ॥\n\nबालार्ककुण्डलधरा विद्युद्दाममनोहरा ।\n\nकोटिचन्द्रप्रतीकाशा तन्वी कोमलविग्रहा ॥ ३९ ॥\n\nअंगुल्यग्रैः शोभनैः स्वैः पुष्पभूमिं मनोहरम् ।\n\nशनैः शनैः पादपद्मं धारयन्त्यतिकोमलम् ॥ ४० ॥\n\nदूरात् तां राधिकां प्रेक्ष्य कृष्णपत्‍न्यः सहस्रशः ।\n\nजग्मुर्मूर्छां महाराज तद्‌रूपेणातिमोहिताः ॥ ४१ ॥\n\nतत्तेजसा हतरुचः सूर्यात्तारागणा यथा ।\n\nगतरूपाभिमानास्ता ऊचुः सर्वाः परस्परम् ॥ ४२ ॥\n\nअहो एतादृशं रूपं त्रिलोक्यां न हि चाद्‌भुतम् ।\n\nश्रुतं यथा तथा दृष्टमद्वितीयं मनोहरम् ॥ ४३ ॥\n\nएवं वदत्यस्तां प्राप्ताः श्रीकृष्णस्य पुरःसराः ।\n\nगोपीनां राजपुत्रीणां नेत्राणि परिरेभिरे ॥ ४४ ॥\n\n\n\nइति श्रीगर्गसंहितायां द्वारकाखंडे श्रीनारद बहुलाश्व संवादे\n\nराधारूपदर्शनं नाम षोडशोऽध्यायः ॥ १६ ॥\n\nहरिः ॐ तत्सत् श्रीकृष्णार्पणमस्तु ॥"
    }
]