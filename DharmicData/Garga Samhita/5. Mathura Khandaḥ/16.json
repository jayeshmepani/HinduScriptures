[
    {
        "text": "अध्यायः १६\n\n\n श्रीनारद उवाच -\n\nराधा पत्रं संगृहीत्वा शिरो नेत्रे तथा च हृत् ।\n\nनिधाय वाचयित्वा तत् स्मृत्वा तत्पादपङ्कजम् ॥ १ ॥\n\nअतिप्रेमातुरा राजन् मोचयित्वाऽश्रुसंततिम् ।\n\nमूर्च्छामाप परां राधा यादवस्य प्रपश्यतः ॥ २ ॥\n\nकुंकुमागुरुपाटीरद्रवैः पुष्परसैश्च सा ।\n\nअर्चिता चामरांदोलैः पुनश्चैतन्यतां गता ॥ ३ ॥\n\nवियोगसिन्धुसंमग्नां राधां कमललोचनाम् ।\n\nवीक्ष्योद्धवस्तथा गोप्यो मुमुचुश्चाश्रुसंततिम् ॥ ४ ॥\n\nतासामश्रुप्रवाहेण राजन् वृन्दावने वने ।\n\nसद्यः कह्लारसंयुक्तो जातो लीलासरोवरः ॥ ५ ॥\n\nदृष्ट्वा पीत्वा च सुस्नात्वा श्रुत्वा चेमां कथां नरः ।\n\nकर्मबंधविनिर्मुक्तः श्रीकृष्णं प्राप्नुयान्नृप ॥ ६ ॥\n\nअथोद्धवमुखाच्छ्रुत्वा श्रीकृष्णागमनं पुनः ।\n\nपप्रच्छुः कुशलं सर्वं श्रीकृष्णस्य महात्मनः ॥ ७ ॥\n\nश्रीराधोवाच -\n\nआनंददं श्रीव्रजराजनंदनं\n\n     द्रक्ष्यामि कस्मिन्समये घनप्रभम् ।\n\nघनं मयूरीव समुत्सुका भृशं\n\n     चंद्रं चकोरीव तदीक्षणोत्सुका ॥ ८ ॥\n\nकस्मिन्कुकाले विरहो बभूव मे\n\n     येनैव कौ कल्पसमः क्षणः क्षणः ।\n\nनिशीथिनीयं द्विपरार्द्धहेलनं\n\n     करोति गोविंदपदद्वयं विना ॥ ९ ॥\n\nकच्चित्कदाचिद्‍व्रजमागमिष्यति\n\n     करोति किं तत्र हरिर्वदाशु मे ।\n\nअद्यैव यत्‍नेन धृताः किलासवः\n\n     प्रसह्य निर्यांति मृषागिरातुराः ॥ १० ॥\n\nदृष्ट्वा क्षणं त्वां मम हृच्च शीतलं\n\n     जातं प्रसन्नास्मि समागते त्वयि ।\n\nयथा प्रसन्ना जनकात्मजा पुरा\n\n     लंकापुरं वायुसुते समागते ॥ ११ ॥\n\nआशां विधाय निजमोहधनं विसृज्य\n\n     विस्मृत्य वाक्यगदितं मथुरां गतो यः ।\n\nतस्यापि पत्रलिखितं ह्यमृतं न मन्ये\n\n     तं चानयस्व किल मंत्रविदां वरिष्ठ ॥ १२ ॥\n\nउद्धव उवाच -\n\nगत्वा पुरीं तव परं विरहं निवेद्या-\n\n     थार्घं विधाय निजनेत्रजलेन राधे ।\n\nनीत्वा हरिं तव पुरः पुनरागतोऽस्मि\n\n     मा शोकमद्य कुरु मे शपथस्त्वदंघ्रेः ॥ १३ ॥\n\nश्रीनारद उवाच -\n\nअथ प्रसन्ना श्रीराधा चन्द्रकांतौ मणी शुभौ ।\n\nरासरंगे चन्द्रदत्तौ उद्धवाय ददौ नृप ॥ १४ ॥\n\nसहस्रदलपद्मे द्वे दत्ते चंद्रमसा पुरा ।\n\nउद्धवाय ददौ राधा प्रसन्ना भक्तवत्सला ॥ १५ ॥\n\nछत्रं सिंहासनं दिव्यं चामरे द्वे मनोहरे ।\n\nश्रीकृष्णमनसोद्‍भूते ददौ तस्मै हरिप्रिया ॥ १६ ॥\n\nऐश्वर्यं ज्ञानसंपन्नं सर्वदेशिकदेशिकम् ।\n\nकृष्णसंयोगकर्तृत्वं सदा तव भविष्यति ॥ १७ ॥\n\nभक्तिं निर्गुणभावाढ्यां प्रेमलक्षणसंयुताम् ।\n\nज्ञानं विज्ञानसहितं वैराग्यं सा ददौ पुनः ॥ १८ ॥\n\nशंखचूडा च हरिणाऽऽनीतं चूडामणिं शुभम् ।\n\nचन्द्रानना ददौ तस्मै उद्धवाय विदेहराट् ॥ १९ ॥\n\nतथा गोपीगणाः सर्वे भूषणानां चयं शुभम् ।\n\nददुः प्रसन्ना हे राजन्नुद्धवाय महात्मने ॥ २० ॥\n\nश्रीनारद उवाच -\n\nश्रुत्वा वचश्चौपगवेः शुभार्थं\n\n     सुखं गतायां किल राधिकायाम् ।\n\nउचुस्तमाराद्‍व्रजगोपवध्वः\n\n     सदःस्थितं कृष्णसखं पृथक् ताः ॥ २१ ॥\n\nगोप्य ऊचुः -\n\nयच्च पत्रलिखितं वदाशु नः\n\n     किंतु तच्च हरिणोक्तमद्‌भुतम् ।\n\nत्वं परावरविदां हरेः सखा\n\n     मंत्रवित्तमस्तदाकृतिर्महान् ॥ २२ ॥\n\nउद्धव उवाच -\n\nयथा स्मरथ देवेशं तथा युष्मान् स्मरत्यसौ ।\n\nअनुवेलं गोपवध्वः पश्यतो मे न संशयः ॥ २३ ॥\n\nएकदा मां समाहूय स्मृत्वा युष्मान् रहस्करः ।\n\nकथयामास संदेशं चित्तस्थं नंदनंदनः ॥ २४ ॥\n\nश्रीभगवानुवाच -\n\nगुणेषु सक्तं किल बन्धनाय\n\n     रक्तं मनः पुंसि च मुक्तये स्यात् ।\n\nमनो द्वयोः कारणमाहुरारा-\n\n     ज्जित्वाऽथ तत्कौ विचरेदसंगः ॥ २५ ॥\n\nयदा स्वयं ब्रह्म परात्परं मा-\n\n     मध्यात्मयोगेन विशारदेन ।\n\nजानाति सर्वत्र गतं विवेकी\n\n     तदा विजह्यान्मनसः कषायम् ।\n\nयावद्धनो मध्यगतस्तदुत्थितः\n\n     स्वकर्मरूपं न हि दृक् प्रपश्यति ॥ २६ ॥\n\nस्थूलाच्च दूरेऽस्मि न तत्वतोंऽगना-\n\n     स्तस्माद्धि योगं कुरुतात्र साधनम् ।\n\nयत्सांख्यभावैः किल गम्यते पदं\n\n     तद्योगभावैरपि गम्यते स्वतः ॥ २७ ॥"
    }
]