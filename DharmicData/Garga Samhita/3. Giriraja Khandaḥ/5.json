[
    {
        "text": "अध्यायः ०५\n\n\nश्रीनारद उवाच - \n\nएकदा सर्वगोपाला गोप्यो नन्दसुतस्य तत् । \n\n अद्‌भुतं चरितं दृष्ट्वा नन्दमाहुर्यशोमतीम् ॥ १ ॥ \n\n गोपा ऊचुः - \n\nहे गोपराज त्वद्वंशे कोऽपि जातो न चाद्रिधृक् । \n\n न क्षमस्त्वं शिलां धर्त्तुं सप्ताहं हे यशोमति ॥ २ ॥ \n\n क्व सप्तहायनो बालः क्वाद्रिराजस्य धारणम् । \n\n तेन नो जायते शंका तव पुत्रे महाबले ॥ ३ ॥ \n\n अयं बिभ्रद्‌गिरिवरं कमलं गजराडिव । \n\n उच्छिलींध्रं यथा बालो हस्तेनैकेन लीलया ॥ ४ ॥ \n\n गौरवर्णा यशोदे त्वं नन्द त्वं गौरवर्णधृक् । \n\n अयं जातः कृष्णवर्ण एतत्कुलविलक्षणम् ॥ ५ ॥ \n\n यद्वाऽस्तु क्षत्रियाणां तु बाल एतादृशो यथा । \n\n बलभद्रे न दोषः स्याच्चन्द्रवंशसमुद्‌भवे ॥ ६ ॥ \n\n ज्ञातेस्त्यागं करिष्यामो यदि सत्यं न भाषसे । \n\n गोपेषु चास्य वोत्पत्तिं वद चेन्न कलिर्भवेत् ॥ ७ ॥ \n\n श्रीनारद उवाच - \n\nश्रुत्वा गोपालवचनं यशोदा भयविह्वला । \n\n नन्दराजस्तदा प्राह गोपान् क्रोधप्रपूरितान् ॥ ८ ॥ \n\n श्रीनंद उवाच - \n\nगर्गस्य वाक्यं हे गोपा वदिष्यामि समाहितः । \n\n येन गोपगणा यूयं भवताशु गतव्यथाः ॥ ९ ॥ \n\n ककारः कमलाकान्तो ऋकारो राम इत्यपि । \n\n षकारः षड्‍गुणपतिः श्वेतद्वीपनिवासकृत् ॥ १० ॥ \n\n णकारो नारसिंहोऽयमकारो ह्यक्षरोऽग्निभुक् । \n\n विसर्गौ च तथा ह्येतौ नरनारायणावृषी ॥ ११ ॥ \n\n संप्रलीनाश्च षट्‍ पूर्णा यस्मिञ्छब्दे महात्मनि । \n\n परिपूर्णतमे साक्षात्तेन कृष्णः प्रकीर्तितः ॥ १२ ॥ \n\n शुक्लो रक्तस्तथा पीतो वर्णोऽस्यानुयुगं धृतः । \n\n द्वापरांते कलेरादौ बालोऽयं कृष्णतां गतः ॥ १३ ॥ \n\n तस्मात्कृष्ण इति ख्यातो नाम्नायं नन्दनन्दनः । \n\n वसवश्चेन्द्रियाणीति तद्देवश्चित्त एव हि ॥ १४ ॥ \n\n तस्मिन्यश्चेष्टते सोऽपि वासुदेव इति स्मृतः ॥ १५ ॥ \n\n वृषभानुसुता राधा या जाता कीर्तिमन्दिरे । \n\n तस्याः पतिरयं साक्षात्तेन राधापतिः स्मृतः ॥ १६ ॥ \n\n परिपूर्णतमः साक्षाच्छ्रीकृष्णो भगवान्स्वयम् । \n\n असंख्यब्रह्माण्डपतिर्गोलोके धाम्नि राजते ॥ १७ ॥ \n\n सोऽयं तव शिशुर्जातो भारावतरणाय च । \n\n कंसादीनां वधार्थाय भक्तानां पालनाय च ॥ १८ ॥ \n\n अनन्तान्यस्य नामानि वेदगुह्यानि भारत । \n\n लीलाभिश्च भविष्यन्ति तत्कर्मसु न विस्मयः ॥ १९ ॥ \n\n इति श्रुत्वाऽऽत्मजे गोपाः सन्देहं न करोम्यहम् । \n\n वेदवाक्यं ब्रह्मवचः प्रमाणं हि महीतले ॥ २० ॥ \n\n गोपा ऊचुः - \n\nयद्यागतस्तव गृहे गर्गाचार्यो महामुनिः । \n\n तत्क्षणे नामकरणे नाहूता ज्ञातयस्त्वया ॥ २१ ॥ \n\n स्वगृहे नामकरणं भवता च कृतं शिशोः । \n\n तव चैतादृशी रीतिर्गुप्तं सर्वं गृहेऽपि यत् ॥ २२ ॥ \n\n श्रीनारद उवाच - \n\nएवं वदंतस्ते गोपा निर्गता नन्दमन्दिरात् । \n\n वृषभानुवरं जग्मुः क्रोधपूरितविग्रहाः ॥ २३ ॥ \n\n वृषभानुवरं साक्षान्नन्दराजसहायकम् । \n\n प्राहुर्गोपगणाः सर्वे ज्ञातेर्मदसमन्विताः ॥ २४ ॥ \n\n गोपा ऊचुः - \n\nवृषभानुवर त्वं वै ज्ञातिमुख्यो महामनाः । \n\n नन्दराजं त्यज ज्ञातेर्हे गोपेश्वर भूपते ॥ २५ ॥ \n\n श्रीवृषभानुवर उवाच - \n\nको दोषो नन्दराजस्य ज्ञातेस्तं सन्त्यजाम्यहम् । \n\n गोपेष्टो ज्ञातिमुकुटो नन्दराजो मम प्रियः ॥ २६ ॥ \n\n गोपा ऊचुः - \n\nन चेत्त्यजसि तं राजंस्त्यजामस्त्वां व्रजौकसः । \n\n त्वद्‌गृहे वर्धिता कन्योद्वाहयोग्या महामुने ॥ २७ ॥ \n\n भवता ज्ञातिमुख्येन संपदुन्मदशालिना । \n\n न दत्ता वरमुख्याय कलुषं तव विद्यते ॥ २८ ॥ \n\n अद्य त्वां ज्ञातिसंभ्रष्टं पृथङ्‍मन्यामहे नृप । \n\n न चेच्छीघ्रं नन्दराजं त्यज त्यज महामते ॥ २९ ॥ \n\n श्रीवृषभानुवर उवाच - \n\nगर्गस्य वाक्यं हे गोप वदिष्यामि समाहितः । \n\n येन गोपगणा यूयं भवताशु गतव्यथाः ॥ ३० ॥ \n\n असंख्यब्रह्माण्डपतिर्गोलोकेशः परात्परः । \n\n तस्मात्परो वरो नास्ति जातो नन्दगृहे शिशुः ॥ ३१ ॥ \n\n भुवो भारावताराय कंसादिनां वधाय च । \n\n ब्रह्मणा प्रार्थितः कृष्णो बभूव जगतीतले ॥ ३२ ॥ \n\n श्रीकृष्णपट्टराज्ञी या गोलोके राधिकाऽभिधा । \n\n त्वद्‌गेहे साऽपि संजाता त्वं न जानासी तां पराम् ॥ ३३ ॥ \n\n अहं न कारयिष्यामि विवाहमनयोनृप । \n\n तयोर्विवाहो भविता भाण्डीरे यमुनातटे ॥ ३४ ॥ \n\n वृन्दावनसमीपे च निर्जने सुन्दरे स्थले । \n\n परमेष्ठी समागत्य विवाहं कारयिष्यति ॥ ३५ ॥ \n\n तस्माद्‌राधां गोपवर विद्ध्यर्द्धाङ्गीं परस्य च । \n\n लोकचूडामणेः साक्षाद्‌राज्ञीं गोलोकमन्दिरे ॥ ३६ ॥ \n\n यूयं सर्वेऽपि गोपाला गोलोकादागता भुवि । \n\n तथा गोपीगणा गावो गोकुले राधिकेच्छया ॥ ३७ ॥ \n\n एवमुक्त्वा गते साक्षाद्‌गर्गाचार्ये महामुनौ । \n\n तद्दिनादथ राधायां सन्देहं न करोम्यहम् ॥ ३८ ॥ \n\n वेदवाक्यं ब्रह्मवचः प्रमाणं हि महीतले । \n\n इति वः कथितं गोपाः किं भूयः श्रोतुमिच्छथ ॥ ३९ ॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nगोपविवादो नाम पञ्चमोऽध्यायः ॥ ५ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]