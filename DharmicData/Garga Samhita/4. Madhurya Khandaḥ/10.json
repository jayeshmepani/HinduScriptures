[
    {
        "text": "अध्यायः १०\n\n\nश्रीनारद उवाच - \n\nपुलिंदकानां गोपीनां करिष्ये वर्णनं ह्यतः । \n\n सर्वपापहरं पुण्यमद्‌भुतं भक्तिवर्द्धनम् ॥ १ ॥ \n\n पुलिन्दा ऊद्‌भटाः केचिद्‌विंध्याद्रि वनवासिनः । \n\n विलुंपंतो राजवसु दीनानां न कदाचन ॥ २ ॥ \n\n कुपितस्तेषु बलवान् विन्ध्यदेशाधिपो बली । \n\n अक्षौहिणीभ्यां तान्सर्वान् पुलिंदान्स रुरोध ह ॥ ३ ॥ \n\n युयुधुस्तेऽपि खड्गैश्च कुन्तैः शूलैः परश्वधैः । \n\n शक्त्यर्ष्टिभिर्भृशुण्डीभिः शरैः कति दिनानि च ॥ ४ ॥ \n\n पत्रं ते प्रेषयामासुः कंसाय यदुभूभृते । \n\n कंसप्रणोदितो दैत्यः प्रलंबो बलवांस्तदा ॥ ५ ॥ \n\n योजनद्वयमुच्चांगं कालमेघसमद्युतिम् । \n\n किरीटकुंडलधरं सर्पहारविभूषितम् ॥ ६ ॥ \n\n पादयोः शृङ्खलायुक्तं गदापाणिं कृतांतवत् । \n\n ललज्जिह्वं घोररूपं पातयन्तं गिरीन्द्रुमान् ॥ ७ ॥ \n\n कंपयंतं भुवं वेगात्प्रलम्बं युद्धदुर्मदम् । \n\n दृष्ट्वा प्रधर्षितो राजा ससैन्यो रणमंडलम् ॥ ८ ॥ \n\n त्यक्त्वा दुद्राव सहसा सिंहं वीक्ष्य गजो यथा । \n\n प्रलंबस्तान् समानीय मथुरामाययौ पुनः ॥ ९ ॥ \n\n पुलिन्दास्तेऽपि कंसस्य भृत्यत्वं समुपागताः । \n\n सकुटुंबाः कामगिरौ वासं चक्रुर्नृपेश्वर ॥ १० ॥ \n\n तेषां गृहेषु संजाताः श्रीरामस्य वरात्परात् । \n\n पुलिंद्यः कन्यका दिव्या रूपिण्यः श्रीरिवार्चिताः ॥ ११ ॥ \n\n तद्दर्शनस्मररुजः पुलिंद्यः प्रेमविह्वलाः । \n\n श्रीमत्पादरजो धृत्वा ध्यायंत्यस्तमहर्निशम् ॥ १२ ॥ \n\n ताश्चापि रासे संप्राप्ताः श्रीकृष्णं परमेश्वरम् । \n\n परिपूर्णतमं साक्षाद्‌‌गोलोकाधिपतिं प्रभुम् ॥ १३ ॥ \n\n श्रीकृष्णचरणाम्भोजरजो देवैः सुदुर्लभम् । \n\n अहो भाग्यं पुलिंदीनां तासां प्राप्तं विशेषतः ॥ १४ ॥ \n\n यः पारमेष्ठ्यमखिलं न महेन्द्रधिष्ण्यं \n\n     नो सार्वभौममनिशं न रसाधिपत्यम् । \n\n नो योगसिद्धिमभितो न पुनर्भवं वा \n\n     वाञ्छत्यलं परमपादरजः स भक्तः ॥ १५ ॥ \n\n निष्किंचनाः स्वकृतकर्मफलैर्विरागा \n\n     यत्तत्पदं हरिजना मुनयो महांतः । \n\n भक्ता जुषन्ति हरिपादरजःप्रसक्ता \n\n     अन्ये वदन्ति न सुखं किल नैरपेक्ष्यम् ॥ १६ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nपुलिन्दकोपाख्यानं नाम दशमोऽध्यायः ॥ १० ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]