[
    {
        "text": "अध्यायः ११\n\n\nश्रीनारद उवाच - \n\nअन्यासां चैव गोपीनां वर्णनं शृणु मैथिल । \n\n सर्वपापहरं पुण्यं हरिभक्तिविवर्द्धनम् ॥ १ ॥ \n\n नीतिविन्मार्गदः शुक्लः पतंगो दिव्यवाहनः । \n\n गोपेष्टश्च व्रजे राजन् जाता षड्‍वृषभानवः ॥ २ ॥ \n\n तेषां गृहेषु संजाता लक्ष्मीपतिवरात्प्रजाः । \n\n रमावैकुण्ठवासिन्यः श्रीसख्योऽपि समुद्रजाः ॥ ३ ॥ \n\n ऊर्ध्वं वैकुण्ठवासिन्यः तथाऽजितपदाश्रिताः । \n\n श्रीलोकाचलवासिन्यः श्रीसख्योऽपि समुद्रजाः ॥ ४ ॥ \n\n चिन्तयन्त्यः सदा श्रीमद्‌‌गोविन्दचरणांबुजम् । \n\n श्रीकृष्णस्य प्रसादार्थं ताभिर्माघव्रतं कृतम् ॥ ५ ॥ \n\n माघस्य शुक्लपंचम्यां वसन्तादौ हरिः स्वयम् । \n\n तासां प्रेमपरीक्षार्थं कृष्णो वै तद्‍गृहान्गतः ॥ ६ ॥ \n\n व्याघ्रचर्मांबरं बिभ्रन् जटामुकुटमंडितः । \n\n विभूतिधूसरो वेणुं वादयन् मोहयन् जगत् ॥ ७ ॥ \n\n तासां वीथीषु संप्राप्तिं वीक्ष्य गोप्योऽपि सर्वतः । \n\n आययुर्दर्शनं कर्तुं मोहिताः प्रेमविह्वलाः ॥ ८ ॥ \n\n अतीव सुन्दरं दृष्ट्वा योगिनं गोपकन्यकाः । \n\n ऊचुः परस्परं सर्वाः प्रेमानन्दसमाकुलाः ॥ ९ ॥ \n\n गोप्य ऊचुः - \n\nकोऽयं शिशुर्नन्दसुताकृतिर्वा \n\n कस्यापि पुत्रो धनिनो नृपस्य । \n\n नारीकुवाग्बाणविभिन्नमर्मा \n\n जातो विरक्तो गतकृत्यकर्मा ॥ १० ॥ \n\n अतीव रम्यः सुकुमारदेहो \n\n मनोजवद्विश्वमनोहरोऽयम् । \n\n अहो कथं जीवति चास्य माता \n\n पिता च भार्या भगिनी विनैनम् ॥ ११ ॥ \n\n एवं ताः सर्वतो यूथीभूत्वा सर्वा व्रजांगनाः । \n\n पप्रच्छुस्तं योगिवरं विस्मिताः प्रेमविह्वलाः ॥ १२ ॥ \n\n गोप्य ऊचुः - \n\nकस्त्वं योगिन्नाम किं ते कुत्र वासस्तु ते मुने । \n\n का वृत्तिस्तव का सिद्धिर्वद नो वदतां वर ॥ १३ ॥ \n\n सिद्ध उवाच - \n\nयोगेश्वरोऽहं मे वासः सदा मानसरोवरे । \n\n नाम्ना स्वयंप्रकाशोऽहं निरन्नः स्वबलात्सदा ॥ १४ ॥ \n\n सार्थे परमहंसानां याम्यहं हे व्रजांगनाः । \n\n भूतं भव्यं वर्तमानं वेद्म्यहं दिव्यदर्शनः ॥ १५ ॥ \n\n उच्चाटनं मारणं च मोहनं स्तंबनं तथा । \n\n जानामि मंत्रविद्याभिः वशीकरणमेव च ॥ १६ ॥ \n\n गोप्य ऊचुः - \n\nयदि जानासि योगिंस्त्वं वार्तां कालत्रयोद्‌भवाम् । \n\n किं वर्तते नो मनसि वद तर्हि महामते ॥ १७ ॥ \n\n सिद्ध उवाच - \n\nभवतीनां च कर्णांते कथनीयमिदं वचः । \n\n युष्मदाज्ञया वा वक्ष्ये सर्वेषां शृण्वतामिह ॥ १८ ॥ \n\n गोप्य ऊचुः - \n\nसत्यं योगेश्वरोऽसि त्वं त्रिकालज्ञो न संशयः । \n\n वशीकरणमंत्रेण सद्यः पठनमात्रतः ॥ १९ ॥ \n\n यदि सोऽत्रैव चायाति चिंतितो योऽस्ति वै मुने । \n\n तदा मन्यामहे त्वां वै मंत्रिणां प्रवरं परम् ॥ २० ॥ \n\n सिद्ध उवाच - \n\nदुर्लभो दुर्घटो भावो युष्माभिर्गदितः स्त्रियः । \n\n तथाप्यहं करिष्यामि वाक्यं न चलते सताम् ॥ २१ ॥ \n\n निमीलयत नेत्राणि मा शोचं कुरुत स्त्रियः । \n\n भविष्यति न संदेहो युष्माकं कार्यमेव च ॥ २२ ॥ \n\n श्रीनारद उवाच - \n\nतथेति मीलिताक्षीषु गोपीषु भगवान्हरिः । \n\n विहाय तद्योगिरूपं बभौ श्रीनन्दनन्दनः ॥ २३ ॥ \n\n नेत्राण्युन्मील्य ददृशुः सानन्दं नन्दनन्दनम् । \n\n विस्मितास्तत्प्रभावज्ञा हर्षिता मोहमागताः ॥ २४ ॥ \n\n माघमासे महारासे पुण्ये वृन्दावने वने । \n\n ताभिः सार्द्धं हरी रेमे सुरीभिः सुरराडिव ॥ २५ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nरमावैकुण्ठ श्वेतद्वीपोर्ध्ववैकुण्ठाजितपद श्रीलोकाचलवासिनी \n\n श्रीसखीनामुपाख्यानं नाम एकादशोऽध्यायः ॥ ११ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]