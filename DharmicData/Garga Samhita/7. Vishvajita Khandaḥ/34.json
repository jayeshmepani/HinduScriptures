[
    {
        "text": "अध्यायः ३४\n\n\nश्रीनारद उवाच -\n\nसंग्रामजिन्महायुद्धे भूतसन्तापने मृते ॥\n\nहाहाकारो महानासीद्दैत्यसेनासु मैथिल ॥१॥\n\nशकुनिर्वृकः कालनाभो महानाभस्तथैव च ॥\n\nहरिश्मश्रुश्च पञ्चैते सम्प्राप्ता रणमंडले ॥२॥\n\nकार्ष्णिः शकुनिनायुद्ध्यदनिरुद्धो वृकेण वै ॥\n\nकालनाभेन सांबस्तु महानाभेन दीप्तिमान् ॥३॥\n\nहरिश्मश्र्वसुरेणापि भानुः कृष्णसुतो बली ॥\n\nसर्वेषामग्रतः प्राप्तोऽनिरुद्धो धन्विनां वरः ॥४॥\n\nविभेद बाणैर्दैत्यांश्च वज्रेणेंद्रो यथा गिरीन् ॥\n\nअनिरुद्धशरैर्दैत्याश्छिन्नपादांसजानवः ॥५॥\n\nनिपेतुर्मूर्च्छिता भूमौ वृक्षा वातहता इव ॥\n\nअनिरुद्धशरैस्तीक्ष्णैः संछिन्ना मेघडंबराः ॥६॥\n\nछिन्नकुम्भा भिन्नशुंडाः पतिता रणमंडले ॥\n\nरुग्णदन्ताश्छिन्नकक्षाः शैला वज्रहता इव ॥७॥\n\nद्विधाभूता गजाः पेतुः स्फुरत्काश्मीरकंबलाः ॥\n\nकरिणां भिन्नकुम्भानां मुक्ता रेजुः स्फुरत्प्रभाः ॥८॥\n\nबाणांधकारे राजेन्द्र रात्रौ तारागणा इव ॥\n\nप्रधर्षिताः केऽपि वीरा अनिरुद्धशरान्विता ॥९॥\n\nनिपेतुर्मूर्छिता भूमौ तदद्‌भुतमिवाभवत् ॥\n\nकेचित्कौ रथिनः पेतुस्तेषां शून्या रथाः स्थिताः ॥१०॥\n\nकपित्थस्य फलानीव हस्तकोष्ठगतानि च ॥\n\nक्षणमात्रेण राजेन्द्र दैत्यानां वाहिनीषु च ॥११॥\n\nनदी बभूव संग्रामे भीषणा क्षतजस्रवात् ॥\n\nद्विपग्राहा चोष्ट्रखरकबंधास्यादिकच्छपा ॥१२॥\n\nशिशुमाररथा केशशैवाला भुजसर्पिणी ॥\n\nकरमीना मौलिरत्‍नहारकुण्डलशर्करा ॥१३॥\n\nशस्त्रशक्तिच्छत्रशंखा चामरध्वजसैकता ॥\n\nरथांगवर्तसंयुक्ता सेनाद्वयतटावृता ॥१४॥\n\nशतयोजनविस्तीर्णा बभौ वैतरणी यथा ॥\n\nप्रमथा भैरवा भूता वेताला योगिनीगणाः ॥१५॥\n\nअट्टहासं प्रकृर्वंतो नृत्यंतो रणमण्डले ॥\n\nपिबन्तो रुधिरं शश्वत्कपालेन नृपेश्वर ॥१६॥\n\nहरस्य मुण्डमालार्थं जगृहुस्ते शिरांसि च ॥\n\nसिंहारूढा भद्रकाली डाकिनीशतसंवृता ॥१७॥\n\nभक्ष्ययन्ती रणे दैत्यानट्टहासं चकार ह ॥\n\nविद्याधर्यस्त्वंबरस्था गंधर्व्योऽप्सरसस्तथा ॥१८॥\n\nक्षात्रधर्मस्थितान् वीरान् वव्रिरे देवरूपिणः ॥\n\nपरस्परं कलिर्भूत्वा तासां पत्यर्थमंबरे ॥१९॥\n\nममानुरुपो नायं व इति विह्वलचेतसाम् ॥\n\nकेचिद्वीरा धर्मपरा रणरङ्गान्न चालिताः ॥२०॥\n\nययुर्विष्णुपदं दिव्यं भित्वा मार्तंडमण्डलम् ॥\n\nअनिरुद्धं रिपुं दृष्ट्वा केचिद्दैत्याः पलायिताः ॥२१॥\n\nकेचित्स्वं स्वं रणं त्यक्त्वा दुद्रुवुस्ते दिशो दश ॥\n\nतदा वृको महादैत्यः खरारूढो भयंकरः ॥२२॥\n\nआजगाम नदन् युद्धे धनुष्टंकारयन्मुहुः ॥\n\nअनिरुद्धस्यापि चायं सिंजिनीसहितं धनुः ॥२३॥\n\nचिच्छेद दशभिर्बाणैर्वृकोऽपि रणदुर्मदः ॥\n\nछिन्नधन्वानिरुद्धस्तु द्वितीयं धनुराददे ॥२४॥\n\nचिच्छेद दशभिर्बाणैर्वृकचापं महाबलः ॥\n\nवृकस्त्रिशूलमुद्यम्य रुषा प्रस्फुरिताधरः ॥\n\nललज्जिह्वः प्रत्युवाचानिरुद्धं धन्विनां वरम् ॥२५॥\n\nवृकदैत्य उवाच -\n\nअद्यैव त्वां हनिष्यामि क्षत्रियं स्वस्थविक्रमम् ॥\n\nत्वया सेना हता मेऽद्य पश्य विक्रममद्‌भुतम् ॥२६॥\n\nअनिरुद्ध उवाच -\n\nये वदन्ति मुखेनेह ते कुर्वंति न किंचन ॥\n\nअद्यैव त्वां हनिष्यामि पश्य मे विक्रमं परम् ॥२७॥\n\nन चेत्त्वां घातयिष्यामि शृणुताच्छपथं मम ॥\n\nविप्रगोभ्रूणबालानां हत्या मे स्यात्सदैव हि ॥२८॥\n\nश्रीनारद उवाच -\n\nवृकोऽपि शपथं कृत्वा खरारूढो महाबलः ॥\n\nजघान तं त्रिशूलेनानिरुद्धं धन्विनां वरम् ॥२९॥\n\nतच्छूलं वामहस्तेन गृहीत्वा कार्ष्णिनन्दनः ॥\n\nतताड सहसा राजन् वृकदैत्यं महाबलम् ॥३०॥\n\nतदासुरः कोपपूर्णो मुक्त्वाथ महतीं गदाम् ॥\n\nचूर्णयामास सहसा चानिरुद्धरथं बलात् ॥३१॥\n\nप्राद्युम्निः शितधारेण खड्गेनारिभुजद्वयम् ॥\n\nचिच्छेद भिदुरेणाशु शैलपक्षौ यथा वृषा ॥३२॥\n\nतदाभिन्नभुजो दैत्यः पद्‌भ्यामाकंपयन्भुवम् ॥३३॥\n\nविस्तीर्णं वदनं कृत्वा ललज्जिह्वं भयंकरम् ॥\n\nकरालदंष्ट्रः प्रपिबन्नाकाशं दैत्यपुंगवः ॥३४॥\n\nतिमिं तिमिंगिल इव प्राग्रसत्कार्ष्णिनन्दनम् ॥\n\nदैत्योदरे कृष्णपौत्रः श्रीकृष्णस्यानुकंपया ॥३५॥\n\nन ममार महाराज कार्ष्णिर्मीनोदरे यथा ॥\n\nवृकोदरे यथा कृष्णो यथा गोपा ह्यघोदरे ॥३६॥\n\nबकोदरे यथा कृष्णो यथा वृत्रोदरे वृषा ॥\n\nहाहाकारे तदा जाते यदुसैन्ये विदेहराट् ॥३७॥\n\nगदो गदां समादाय बलदेवानुजो बली ॥\n\nतताड मस्तके दैत्यं वृकं नाम महाबलम् ॥३८॥\n\nतदा हतशिरा दैत्यो रेजे क्षतजबिंदुभिः ॥\n\nगरिकैर्जलधाराभिर्यथा विंध्याचलो नृप ॥३९॥\n\nफाल्गुनः स्वमसिं नीत्वा तत्पादौ चाञ्जसाहरत् ॥\n\nछिन्नांघ्रिः स पपातोर्व्यां छिन्नपक्षो यथा गिरिः ॥४०॥\n\nअनिरुद्धस्तदुदरं भीत्वा खड्गेन निर्गतः ॥\n\nजहार तच्छिरश्चायं यथा वज्रेण वृत्रहा ॥४१॥\n\nतदा जयजयारावो यदुसैन्ये बभूव ह ॥\n\nदेवदुन्दुभयो नेदुर्नरदुन्दुभयस्तथा ॥४२॥\n\nअनिरुद्धोपरि सुराः पुष्पवर्षं प्रचक्रिरे ॥\n\nकथितं ह्यद्‍भुतं चैतत्किं भूयः श्रोतुमिच्छसि ॥४३॥"
    }
]