[
    {
        "text": "अध्यायः १०\n\n\nश्रीनारद उवाच ।। \n\nइत्थं मया ते कथितं द्वारकागमनकारणम् ।। \n\nसर्वपापहरं पुण्यं किं भूयः श्रोतुमिच्छसि ।। १ ।। \n\nबहुलाश्व उवाच ।। \n\nसर्व तीर्थमयी भूमिर्द्वारका नगरी शुभा ।। \n\nतत्र मुख्यानि तीर्थानि वद मां मुनिसत्तम ।। २ ।। \n\nश्रीनारद उवाच ।। \n\nआप्रभासात्तीर्थमयी मर्यादीकृत्ययज्ञियाम् ।। \n\nभूमिर्मोक्षप्रदा राजन्द्वारका योजनैः शतम् ।। ३ ।।\n\nद्वारकां नगरीं दृष्ट्वा नरो नारायणो भवेत् ।। \n\nद्वारकायां मृतः कोपि गर्दभोपि चतुर्भुजः।।४।। \n\nपश्यञ्छृण्वन्कथां तस्या द्वारकेति वदन्क्वचित्।। \n\nद्रष्टादद्यात्तृणं मृत्युं गतो याति परां गतिम् ।। ५ ।। \n\nएकदा रैवतं भक्तं प्रेमानन्दसमाकुलम् ।। \n\nप्रेक्ष्य स्वं दर्शनं दत्त्वा हरिरश्रुमुखोभवत् ।।६।। \n\nतन्नेत्रबिंदुसंभूता गोमती सा महानदी ।।\n\nयस्या दर्शनमात्रेण ब्रह्महत्या प्रमुच्यते ।।७।।\n\n गोमतीतीरजं पुण्यं रजो यो धारयेन्नरः ।। \n\nशतजन्मकृतात्पापान्मुच्यते नात्र संशयः।।८।। \n\nस्नानकाले गोमतीति वदत्यपि नरः क्वचित् ।। \n\nगोमत्यां स्नानजं पुण्यं लभते वै न संशयः ।।९।। \n\nमकरस्थे रवौ माघे प्रयागे स्नानमाचरेत् ।। \n\nशताश्वमेधजं पुण्यं संप्राप्नोति विदेहराट् ।। १० ।। \n\nतत्सहस्रगुणं पुण्यं गोमत्यां मकरे रवौ ।। \n\nगोमत्याश्चैव माहात्म्यं वक्तुं नालं चतुर्मुखः ।। ११ ।। \n\nगोमत्यां चक्रतीर्थेषु पाषाणनि च याश्च ये ।। \n\nते सर्वे चक्रतां यांति पूजनीयाः प्रयत्नतः।।१२।।\n\nचक्रचिह्ने चक्रतीर्थे द्वादश्यां स्नानमाचरेत् ।। \n\nचक्रपाणिपदं याति पापानां भाजनोपि हि ।। १३ ।। \n\nकोटिजन्मकृतैः पापैः पतितो योपि पातकी ।। \n\nचक्रतीर्थस्य सोपानमेत्य मुक्तिं समारुहेत ।। १४ ।। \n\nबहुलाश्व उवाच ।। \n\nगोमत्यां हि महानद्यां चक्रतीर्थं शुभार्थदम् ।। \n\nकथं जातं बहुमतं तन्मे ब्रूहि महामते ।। १५ ।। \n\nश्रीनारद उवाच ।। \n\nअत्रैवोदाहरंतीममितिहासं पुरातनम् ।। \n\nयस्य श्रवणमात्रेण पापहानिः परं भवेत् ।। १६ ।। \n\nअलकेशो राजराजो निधीशो धर्मभृत्प्रभुः ।। \n\nवैष्णवं यज्ञमारेभे कैलासोत्तरभूमिषु ।।१७।।\n\nतस्य यज्ञे स्वयं विष्णुरागतो वै स्वधामतः ।। \n\nब्रह्मा शिवो जंभभेदी वरुणो यादसांपतिः ।।१८।। \n\nवायुर्यमो रविः सोमः क्षितिः सर्वजनेश्वरी।। \n\nगन्धर्वाप्सरसः सिद्धाः सर्वे तत्र समाययुः ।।१९।। \n\nदेवर्षयः समाजग्मुस्तथा ब्रह्मर्षयो नृप ।। \n\nधनाध्यक्षोभवत्तस्य पुत्रस्तु नलकूबरः ।।.२०।। \n\nरक्षायां वीरभद्रोभूत्सत्सेवायां गजाननः ।। \n\nयथा मरुद्गणाः सर्वे परिवेषणकारिणः ।।२१।। \n\nबाहुलेयः सभापूजामकरोद्धर्मतत्परः ।। \n\nघण्टानादः पार्श्वमौलिः कुबेरस्य तु मंत्रिणौ ।।२२।। \n\nसर्वशास्त्रविदां श्रेष्ठौ दानाध्यक्षौ बभूवतुः ।।\n\nएवं हि विधिवद्यज्ञो बभूव परमोत्सवः ।।२३।। \n\nअध्वरावभृथस्नातो राजराजो महामनाः।। \n\nपरं भागं च देवेभ्यो विप्रेभ्यो दक्षिणामदात् ।।२४।। \n\nएवं पूर्णेध्वरे मुख्ये तुष्टे देवर्षिसत्तमे ।। \n\nआजगामाथ दुर्वासा दण्डी छत्री जटाधरः ।। २५ ।। \n\nक्रोधी कृशः पादुकांघ्रिर्दीर्घश्मश्रुः कृशोदरः।। \n\nदर्भासनसमित्पात्रमृगचर्मधरः परः ।।२६।। \n\nतमागतं समागम्य पूजयित्वा विधानतः ।। \n\nभयभीतः परिक्रम्य कुबेरः प्रणनाम ह ।। २७ ।। \n\nअद्य मे सफलं जन्म सफलं मदिरं च मे ।। \n\nअद्य मे सफलो यज्ञो ब्रह्मंस्त्वय्यागते सति ।।२८।। \n\nइत्थं संतोषितस्तेन दुर्वासा भगवान्मुनिः ।। \n\nदेवमनुष्यधर्माणं प्राह प्रहसिताननः ।। २९ ।। \n\nत्वं राजराजो धर्मात्मा दानी विप्रपरायणः ।। \n\nकृतस्ते वैष्णवो यज्ञो विष्णुसंतोषकारणः।। ।। ३० ।। \n\nन याचितो मया त्वं वै क्वापि वैश्रवण प्रभो ।। \n\nअद्यैव याचनां कुर्वे ज्ञात्वा त्वां दानिसत्तमम् ।। ३१ ।।\n\nमद्याञ्चां सफलीकुर्यास्तुभ्यं दास्यामि सद्वरम् ।। \n\nनोचेत्त्वां भस्मसात्कुर्वे शापेनातिभयेन वै ।। ३२ ।। \n\nवर्तंते त्वद्गृहे सर्वे त्रैलोक्यनिधयो नव ।। \n\nतान्मे प्रयच्छ भद्रं ते तदर्थं गतवानहम् ।। ३३ ।। \n\nनारद उवाच ।। \n\nएतच्छ्रुत्वा राजराजो दानशील उदारधीः ।। \n\nओमिति प्रतिगृह्णीष्व  प्राह तं गुह्यकेश्वरः ।। ३४ ।। \n\nएवं निधीन्प्रदास्यंतं दानाध्यक्षो निधीश्वरम् ।। \n\nघण्टानादः पार्श्वमौलिरूचतुर्लोभमोहितौ ।। ३५ ।। \n\nद्वावूचतुः ।। \n\nएकोयं ब्राह्मणो लोभी निधिभिः किं करिष्यति ।। \n\nलक्षं दिव्यं देहि चास्मै वृत्तिं रक्ष तथोत्तराम् ।। ३६ ।। \n\nनारद उवाच ।। \n\nतद्वचः परुषं श्रुत्वा दुर्वासाः क्रोधविग्रहः ।। \n\nभ्रूभंगकुटिलीभूते रक्तनेत्रे चकार ह ।। ३७ ।। \n\nस्थालीव सर्वब्रह्मांडं चचाल निमिषद्वयम् ।। \n\nप्रणतं धनदं वीक्ष्य ताभ्यां शापं ददौ मुनिः ।। ३८ ।। \n\nमुनिरुवाच ।। \n\nघण्टानाद महादुष्ट पापबुद्धेति लुब्धक ।। \n\nग्राहवत्त्वं धनग्राही ग्राहो भव महाखल ।। ३९ ।। \n\nपार्श्वमौले पापबुद्धे धनलोभमदान्वितः ।। \n\nगजवत्प्रेरणां कुर्वंस्त्वं गजो भव दुर्मते ।। ४० ।। \n\nश्रीनारद उवाच ।। \n\nताभ्यां शापं मुनिर्दत्त्वा निधिं नीत्वा कुबेरतः ।। \n\nवरं ददौ पुनस्तस्मै दुवासा दुर्लभं परम् ।। ४१ ।। \n\nअस्माद्दानाच्च द्विगुणा भवंतु निधयो नव ।। \n\nइत्युक्त्वा स निधिः प्रागादहो तेजीयसां बलम् ।।४२।। \n\nइति श्रीमद्गर्गसंहितायां श्रीद्वारका खण्डे नारदबहुलाश्वसंवादे गोमत्युपाख्याने चक्रतीर्थमाहात्म्यंनाम दशमोऽध्यायः ।। १० ।।"
    }
]