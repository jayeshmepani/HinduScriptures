[
    {
        "text": "अध्यायः १७\n\n\n\nगर्ग उवाच - \n\nअथानिरुद्धस्य हयो विमुक्तो \n\n     यदुप्रवीरैश्च महोज्ज्वलांगः ॥ \n\n उशीनराद्वीरवरान्प्रपश्य- \n\n     न्विनिर्गतः सोऽपि शनैः शनैश्च ॥१॥\n\n एवं स विचरन्‌ राजन्‌ राष्ट्रे राष्ट्रे हयोत्तमः ॥ \n\n नृपैश्च बहुभी राजन्गृहीतश्च विमोचितः ॥२॥\n\n इंद्रनीलं जितं श्रुत्वा तथा हेमांगदं नृपम् ॥ \n\n नृपाश्चान्ये मण्डलेशाः प्राप्तं न जगृहुर्हयम् ॥३॥\n\n वीरहीनान्बहून्देशान्विलोक्य तुरगोत्तमः ॥ \n\n यदृच्छया नृपश्रेष्ठ स्त्रीराज्यं तु जगाम ह ॥४॥\n\n राजन्यकन्या काचिद्वै सुरूपा नाम सुन्दरी ॥ \n\n राज्यं सा कुरुते स्वैरं राजा तत्र न जीवति ॥५॥\n\n तत्र देशे स्त्रियं प्राप्य यस्तां भजति कामतः ॥ \n\n ऊर्ध्वं संवत्सराद्‌राजन्न कदापि स जीवति ॥६॥\n\n तत्पुरे तुरगो गत्वा ह्युद्याने पुष्पसंकुले ॥ \n\n लवंगलतिकवृन्दे स्वेलागंधसमाकुले ॥७॥\n\n पक्षिभिर्मधुपैर्घुष्टे स्थितोऽभूच्चिंचिणीतले ॥ \n\n ददृशुः स्त्रीजनाः सर्वे श्यामकर्णं मनोहरम् ॥८॥\n\n ब्राह्मणाः क्षत्रिया वैश्याः शूद्रा द्र्ष्टुं समागताः ॥ \n\n हयं दृष्ट्वा स्त्रियो गत्वा स्वामिनीमवदन्नृप ॥९॥\n\n श्रुत्वा राज्ञी रथे स्थित्वा छत्रचामरवीजिता ॥ \n\n नारीकोटिसमायुक्ता हयं द्र्ष्टुं समाययौ ॥१०॥\n\n अश्वं दृष्ट्वा च तत्पत्रं वाचयित्वा रुषान्विता ॥ \n\n पुनः पुरे हयं बद्ध्वा युद्धं कर्तुं मनो दधे ॥११॥\n\n काश्चिन्नार्यो गजारूढा रथारूढाः समाययुः ॥ \n\n हयारूढास्तथा काश्चिद्दंशिताः शस्त्रसंयुताः ॥१२॥\n\n ताः सर्वा कुपिता वीक्ष्य शस्त्रवर्षं प्रकुर्वतीः ॥ \n\n आगतो ह्यनिरुद्धस्तु हेमांगदमुवाच ह ॥१३॥\n\n अनिरुद्ध उवाच - \n\nराजन्नेताश्च का नार्यो युद्धं कर्तुं समागताः ॥ \n\n विस्तरेणापि कथय येन मे स्याच्छिवं त्विह ॥१४॥\n\n हेमांगद उवाच - \n\nअत्र देशे च कुरुते राज्ञी राज्यं नृपेश्वर ॥ \n\n न जीवति नृपो राज्ये तस्मात्स्त्रीभिः समन्विता ॥१५॥\n\n हयं गृहीत्वा ते सा च संग्रामं कर्तुमागता ॥ \n\n इति श्रुत्वानिरुद्धस्तु राजानमिदमब्रवीत् ॥१६॥\n\n अनिरुद्ध उवाच - \n\nकस्मात्स्त्री कुरुते राज्यं राजा कस्मान्न जीवति ॥ \n\n एतां विस्तरतो वार्तां यत्त्वं जानासि तद्वद ॥१७॥\n\n इति तद्वाक्यमाकर्ण्य राजा हेमांगदोऽब्रवीत् ॥ \n\n संस्मरन् याज्ञवल्क्यस्य स्वगुरोश्च पदांबुजम् ॥१८॥\n\n यादवेंद्र पुरावृत्तं याज्ञवल्क्यमुखाच्छ्रुतम् ॥ \n\n चंपकायां मया पूर्वं कथयिष्यामि तच्छृणु ॥१९॥\n\n पुरा कृतयुगे राजन्नत्र देशे बभूव ह ॥ \n\n नारीपाल इति ख्यातो राजा तु मंडलेश्वरः ॥ ॥२०॥\n\n तस्यासीन्मोहिनी भार्या सिंहलद्वीपसंभवा ॥ \n\n पद्मिनी हंसगमना पूर्णचंद्रनिभानना ॥२१॥\n\n तस्याः सौंदर्यजलधौ मग्नो भूत्वा महीपतिः ॥ \n\n अहर्निशमविज्ञाय रेमे तां शतवत्सरैः ॥२२॥\n\n न चाकार प्रजानां वै न्यायं कामेन मोहितः ॥ \n\n तदा सर्वाः प्रजा राजन्बभूवुर्दुःखपीडिताः ॥२३॥\n\n प्रजानां कदनं वीक्ष्य मोहिनी नृपवल्लभा ॥ \n\n न्यायं चकार सर्वासां स्वशक्त्या यादवेश्वर ॥२४॥\n\n एकदा तं नृपं द्र्ष्टुमष्टावक्रो महामुनिः ॥ \n\n आजगाम नृपस्यापि प्राप्तश्चांतःपुरे किल ॥२५॥\n\n तमागतं मुनिं दृष्ट्वा नृपः स्त्रीलग्नमानसः ॥ \n\n विजहास कुरुपोऽयं कस्मात्प्राप्त इति ब्रुवन् ॥२६॥\n\n ततो रुषा मुनिः प्राह शृणु मूढ नपुंसक ॥ \n\n मुनीनां स्त्रीजितो भूत्वापमानं किं करिष्यसि ॥२७॥\n\n त्वद्देशे च सदा राज्यं नार्यः कुर्वन्तु नित्यशः ॥ \n\n न जीवति नृपो राज्ये तस्माद्‌गच्छ त्वमालयात् ॥२८॥\n\n अत्र देशे स्त्रियं प्राप्य यस्तां भजति नित्यशः ॥ \n\n स तु संवत्सरांते वै न जीवति न संशयः ॥२९॥\n\n गर्ग उवाच - \n\nइत्युक्त्वा स्वाश्रमं सोऽपि प्रययौ मुनिसत्तमः ॥ \n\n गते मुनौ नृपस्तत्र क्लीबोऽभूत्तस्य शापतः ॥३०॥\n\n सर्वं मुनिकृतं ज्ञात्वा गर्हयामास भूपतिः ॥ \n\n आत्मानमात्मना चैव स दीनो दुःखदुःखितः ॥३१॥\n\n नारीपाल उवाच - \n\nकिं कृतं मंदभाग्येन स्त्रीजितेन मया ह्यहो ॥ \n\n मुनीनां पूजनं त्यक्त्वा तथा निरययायिनम् ॥३२॥\n\n अद्य मां पापिनं दुष्टं यमदूतैर्विलोकितम् ॥ \n\n दृष्ट्वा वैतरणीयोग्यं कः प्रतापात्प्रमोक्ष्यति ॥३३॥\n\n इत्युक्त्वा स गृहं त्यक्त्वा विचचार वने वने ॥ \n\n भजन्विमुक्तिदं विष्णुं लेभे चांते हरेः पदम् ॥३४॥\n\n अत्र देशे च राजानो राज्यं शापभयान्विताः ॥ \n\n न करिष्यंति नार्य्यश्च करिष्यंति न संशयः ॥३५॥\n\n श्रीगर्ग उवाच - \n\nएवं तयोः कथतोर्नार्यः क्रुद्धाः समागताः ॥ \n\n व्यमुंचन्धनुषैर्बाणान्पुंश्चल्यः क्रोधपूरिताः ॥३६॥\n\n ताः स्त्रीर्वीक्ष्यानिरुद्धस्तु विस्मितोऽभूद्‌भयान्वितः ॥ \n\n कथं करिष्ये युद्धं वै स्त्रीभिः सार्द्धमिति ब्रुवन् ॥३७॥\n\n तदैव तस्य निकटे सुरूपा मंडलेश्वरी ॥ \n\n स्त्रीभिः प्राप्ता चानिरुद्धं दृष्ट्वा वचनमब्रवीत् ॥३८॥\n\n राज्ञ्युवाच\n\n तिष्ठ तिष्ठ रणे वीर कुरु युद्धं मया सह ॥\n\n सेनायुक्तस्तथापि त्वं किं शोचसि वृथा रणे ॥३९॥\n\n अहं त्वां मानिनं जित्वा प्रधने वृष्णिभिर्युतम् ॥ \n\n क्रीडामृगं करिष्यामि मदनज्वरपीडिता ॥४०॥\n\n इति तस्या वचः श्रुत्वानिरुद्धो भयविह्वलः ॥ \n\n प्रत्याह दीनया वाचा सर्वविन्मंडलेश्वरीम् ॥४१॥\n\n तुरगं कृष्णचंद्रस्य सर्वदेवदेवेश्वरस्य च ॥ \n\n मह्यं प्रयच्छ हे राज्ञि क्रतोरर्थे तु स्वेच्छया ॥४२॥\n\n नाहं करिष्ये युद्धं वै त्वया सार्द्धं वरानने ॥ \n\n गच्छ द्वारावतीं तस्माद्दर्शनार्थं हरेश्च वै ॥४३॥\n\n यन्नामस्मरणाद्‌भद्रे नरो याति कृतार्थताम् ॥ \n\n तस्य वै दर्शनस्यापि फलं किं कथयामि ते ॥४४॥\n\n इति सा चानिरुद्धेन बोधिता निपुणेन वै ॥ \n\n पूर्ववार्तां स्मरन्त्याह ब्रह्माणं मोहिनी यथा ॥४५॥\n\n सुरूपोवाच\n\n अहं पुराभवं देव स्वर्वेश्या पूर्वजन्मनि ॥ \n\n मोहिनी नाम विख्याता कंजांगा कंजलोचना ॥४६॥\n\n एकदा हंसयानेन व्रजंतं पद्मसंभवम् ॥ \n\n दृष्ट्वा तन्निकटे गत्वा भज मामित्युवाच ह ॥४७॥\n\n यदा न जगृहे ब्रह्मा शापं दत्वा तदा ह्यहम् ॥ \n\n गत्वा ककुद्मतीतीरे चकार दुष्करं तपः ॥४८॥\n\n तपसा तोषितो ब्रह्मा तपोऽन्ते च समागतः ॥ \n\n तपस्विनीं प्रसन्नात्मा वरं ब्रूहीत्युवाच ह ॥४९॥\n\n तच्छ्रुत्वा मोहिनी प्राह देवदेव नमोऽस्तु ते ॥ \n\n वरं वरय लोकेश दीनां मां तपसि स्थिताम् ॥५०॥\n\n यदि मां त्वं न गृह्णासि दुःखितां शरणागताम् ॥ \n\n तदा रोषेण त्यक्ष्यामि तपसा च कृशां तनुम् ॥५१॥\n\n इति श्रुत्वा विधिः प्राह शोकं मा कुरु भामिनि ॥ \n\n अन्यजन्मनि ते भद्रे भविष्यति मनोरथः ॥ ५२॥\n\n अहं पौत्रो भविष्यामि द्वारकायां हरेश्च वै ॥ \n\n सुवर्णश्चानिरुद्धाख्यः स्त्रीराज्ये त्वं भविष्यसि ॥५३॥\n\n ततो गृह्णामि त्वां भद्रे नानृतं वचनं मम ॥ \n\n इति श्रुत्वा च तद्वाक्यं जाताहं पृथिवीतले ॥५४॥\n\n ब्रह्मा त्वं यादवश्रेष्ठ मदर्थे च समागतः ॥ \n\n गर्ग उवाच - \n\nवाक्यं तस्याः समाकर्ण्य यादवा विस्मयं ययुः ॥५५॥\n\n अनिरुद्धस्तु धर्मात्मा प्रत्याह विमलं वचः ॥\n\n अनिरुद्ध उवाच - \n\nगच्छ श्रीद्वारकां भद्रे तत्र गृह्णामि त्वां प्रियाम् ॥ \n\n अद्य यास्यामि तुरगं राजन्येभ्यश्च पालयन् ॥५६॥\n\n ततः सा तस्य वाक्येन प्रमिलां मंत्रिणीं वराम् ॥ \n\n राज्ये कृत्वा तुरंगं च दत्त्वा द्वारावतीं ययौ ॥५७॥\n\n\n\n\n\nइति श्रीगर्गसंहितायां हयमेधखण्डे \n\nस्त्रीराज्यविजयो नाम सप्तदशोऽध्यायः ॥१७॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]