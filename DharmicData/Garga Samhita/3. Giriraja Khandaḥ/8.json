[
    {
        "text": "अध्यायः ०८\n\n\nश्रीबहुलाश्व उवाच - \n\nकेषु केषु तदङ्गेषु किं किं तीर्थं समाश्रितम् ॥ \n\n वद देव महादेव त्वं परावरवित्तमः ॥१॥ \n\n श्रीनारद उवाच - \n\nयत्र यस्य प्रसिद्धिः स्यात्तदंगं परमं विदुः ॥ \n\n क्रमतो नास्त्यंगचयो गिरिराजस्य मैथिल ॥२॥ \n\n यथा सर्वगतं ब्रह्म सर्वांगानि च तस्य वै ॥ \n\n विभूतेर्भावतः शश्वत्तथा वक्ष्यामि मानद ॥३॥ \n\n शृङ्गारमण्डलस्याधो मुखं गोवर्धनस्य च ॥ \n\n यत्रान्नकूटं कृतवान् भगवान् व्रजवासिभिः ॥४॥ \n\n नेत्रे वै मानसी गंगा नासा चन्द्रसरोवरः ॥ \n\n गोविन्दकुण्डो ह्यधरश्चिबुकं कृष्णकुण्डकः ॥५॥ \n\n राधाकुण्डं तस्य जिह्वा कपोलौ ललितासरः ॥ \n\n गोपालकुण्डः कर्णश्च कर्णान्तः कुसुमाकरः ॥६॥ \n\n मौलिचिह्ना शीला तस्य ललाटं विद्धि मैथिल ॥ \n\n शिरश्चित्रशिला तस्य ग्रीवा वै वादनी शिला ॥७॥ \n\n कांदुकं पार्श्वदेशञ्च औष्णिषं कटिरुच्यते ॥ \n\n द्रोणतीर्थं पृष्ठदेशे लौकिकं चोदरे स्मृतम् ॥८॥ \n\n कदम्बखण्डमुरसि जीवः शृङ्गारमण्डलम् ॥ \n\n श्रीकृष्णपादचिह्नं तु मनस्तस्य महात्मनः ॥९॥ \n\n हस्तचिह्नं तथा बुद्धिरैरावतपदं पदम् ॥ \n\n सुरभेः पादचिह्नेषु पक्षौ तस्य महात्मनः ॥१०॥ \n\n पुच्छकुण्डे तथा पुच्छं वत्सकुंडे बलं स्मृतम् ॥ \n\n रुद्रकुण्डे तथा क्रोधं कामं शक्रसरोवरे ॥११॥ \n\n कुबेरतीर्थे चोद्योगं ब्रह्मतीर्थे प्रसन्नताम् ॥ \n\n यमतीर्थे ह्यहंकारं वदन्तीत्थं पुराविदः ॥१२॥ \n\n एवमंगानि सर्वत्र गिरिराजस्य मैथिल ॥ \n\n कथितानि मया तुभ्यं सर्वपापहराणि च ॥१३॥ \n\n गिरिराजविभूतिं च यः शृणोति नरोत्तमः ॥ \n\n स गच्छेद्धाम परमं गोलोकं योगिदुर्लभम् ॥१४॥ \n\n समुत्थितोऽसौ हरिवक्षसो गिरि- \n\n     र्गोवर्धनो नाम गिरीन्द्रराजराट् ॥ \n\n समागतो ह्यत्र पुलस्त्यतेजसा \n\n     यद्दर्शनाज्जन्म पुनर्न विद्यते ॥१५॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nगिरिराजविभूतीवर्णनं नामाष्टमोऽध्यायः ॥ ८ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]