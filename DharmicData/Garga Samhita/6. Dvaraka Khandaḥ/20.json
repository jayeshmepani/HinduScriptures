[
    {
        "text": "अध्यायः २०\n\n\nश्रीनारद उवाच ।। \n\nद्वितीयस्यापि दुर्गस्य पूर्वद्वारे विदेहराट् ।। \n\nइन्द्रतीर्थं महापुण्यं कामदं सिद्धिदायकम् ।। १ ।। \n\nतत्र स्नात्वा नरो राजन्निंद्रलोकं प्रयाति हि ।। \n\nइहैव चन्द्र सादृश्यं वैभवं प्राप्यते नरः ।।२।। \n\nतथा वै दक्षिणे द्वारे सूर्यकुण्डोभिधीयते।। \n\nयत्र सत्राजितेनापि पूजितोभूत्स्यमंतकः ।। ३ ।। \n\nतत्र स्नात्वा पद्मरागं यो ददाति नृपेश्वर ।। \n\nसूर्यप्रभविमानेन सूर्यलोकं प्रयाति हि ।।४।। \n\nतथा वै पश्चिमे द्वारे ब्रह्मतीर्थं विशिष्यते ।। \n\nतत्र स्नात्वा नरो राजन्स्वर्णपात्रे च पायसम् ।। ।।५।। \n\nयो ददाति महबुद्धिस्तस्य पुण्यफलं शृणु ।। \n\nब्रह्महा पितृहा गोघ्नो मातृहाचार्यहाघवान् ।।६।। \n\nइन्द्रलोके पदं धृत्वा बिभ्रद्ब्रह्ममयं वपुः ।। \n\nचन्द्राभेन विमानेन याति ब्रह्मपदं स च ।।७।। \n\nतथा वै उत्तरे द्वारे क्षेत्रं स्यान्नैललोहितम् ।। \n\nयत्र साक्षान्महादेवो राजते नीललोहितः ।।८।। \n\nदेवता मुनयः सर्वे तथा सप्तर्षयः परे ।। \n\nवसंति यत्र वैदेह तथा सर्वे मरुद्गणाः ।। ९ ।। \n\nनीललोहितलिंगं तु यत्र संपूज्य यत्नतः ।। \n\nऐश्वर्यमतुलं लेभे रावणो लोकरावणः ।। ६.२०.१० ।। \n\nकैलासस्यापि यात्रायां यत्फलं लभते नृप ।। \n\nतस्माच्छतगुणं पुण्यं नीललोहितदर्शनात् ।।११।। \n\nनीललोहितकुण्डे वै स्नाति यस्त्रिदिनं नरः ।। \n\nस याति शिवलोकाख्यं पापायुतयुतोपि हि ।। १२ ।। \n\nसप्तसामुद्रकं नाम तीर्थं यत्र विराजते ।। \n\nतत्र स्नात्वा नरः पापी पापसंघैः प्रमुच्यते ।। १३ ।।\n\nसमानं च समुद्राणां स्नानपुण्यं लभेत्त्वरम् ।। \n\nविष्णुर्विरिंच्यो गिरिश इन्द्रो वायुर्यमो रविः ।।१४।। \n\nपर्जन्यो धनदः सोमः क्षितिरग्निरपांपतिः।।\n\nतत्पार्श्वेषु सदा ह्येते तिष्ठंति मनुजेश्वर ।।१५।। \n\nसप्तकोटीनि तीर्थानि ब्रह्मांडे यानि कानि च ।। \n\nसर्वाणि तत्र तिष्ठंति सप्तसामुद्रके नृप ।।१६।। \n\nतत्र स्नात्वा नरः पश्चात्कृत्वा सर्वपरिक्रमम् ।। \n\nप्राप्नोति द्वारकायाश्च यात्राया सफलं फलम् ।। १७ ।। \n\nसप्तसामुद्रकमृतेन यात्रा फलदा स्मृता ।। \n\nसप्तसामुद्रकतीर्थं विष्णु रूपं विदुः सुराः ।। १८ ।। \n\nइतिश्रीमद्गर्गसंहितायां श्रीद्वारकाखण्डे नारदबहुलाश्वसंवादे द्वितीयदुर्गे इन्द्रतीर्थ ब्रह्मतीर्थ सूर्यकुण्ड नैललोहित सप्तसमुद्र माहात्म्यंनाम विंशोऽध्यायः ।। २० ।।"
    }
]