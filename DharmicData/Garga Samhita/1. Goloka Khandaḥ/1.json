[
    {
        "text": "अध्यायः ०१\n\n\nॐ नारायणं नमस्कृत्य नरं चैव नरोत्तमम् ।\n\nदेवीं सरस्वतीं व्यासं ततो जयमुदीरयेत् ॥ १ ॥\n\nशरद्विकचपङ्‍कजश्रियमतीवविद्वेषकं\n\n     मिलिन्दमुनिसेवितं कुलिशकंजचिह्नावृतम् ।\n\nस्फुरत्‌कनकनूपुरं दलितभक्ततापत्रयं\n\n     चलद्‌द्युतिपदद्वयं हृदि दधामि राधापतेः ॥ २ ॥\n\nवदनकमलनिर्यद्यस्य पीयूषमाद्यं\n\n     पिबति जनवरो यं पातु सोऽयं गिरं मे ।\n\nबदरवनविहारः सत्यवत्याः कुमारः\n\n     प्रणतदुरितहारः शाङ्‌र्गधन्वावतारः ॥ ३ ॥\n\nकदाचिन्नैमिषारण्ये श्रीगर्गो ज्ञानिनां वरः ।\n\nआययौ शौनकं द्रष्टुं तेजस्वी योगभास्करः ॥ ४ ॥\n\nतं दृष्ट्वा सहसोत्थाय शौनको मुनिभिः सह ।\n\nपूजयामास पाद्याद्यैरुपचारैर्विधानतः ॥ ५ ॥\n\nश्रीशौनक उवाच -\n\nसतां पर्यटनं धन्यं गृहिणां शान्तये स्मृतम् ।\n\nनृणामन्तस्तमोहारी साधुरेव न भास्करः ॥ ६ ॥\n\nतस्मान्मे हृदि सम्भूतं संदेहं नाशय प्रभो ।\n\nकतिधा श्रीहरेर्विष्णोरवतारो भवत्यलम् ॥ ७ ॥\n\nश्रीगर्ग उवाच -\n\nसाधु पृष्टं त्वया ब्रह्मन् भगवद्‌गुणवर्णनम् ।\n\nशृण्वतां गदतां यद्वै पृच्छतां वितनोति शम् ॥ ८ ॥\n\nअत्रैवोदाहरन्तीममितिहासं पुरातनम् ।\n\nयस्य श्रवणमात्रेण महादोषः प्रशाम्यति ॥ ९ ॥\n\nमिथिलानगरे पूर्वं बहुलाश्वः प्रतापवान् ।\n\nश्रीकृष्णभक्तः शान्तात्मा बभूव निरहङ्‍कृतिः ॥ १० ॥\n\nअम्बरादागतं दृष्ट्वा नारदं मुनिसत्तमम् ।\n\nसम्पूज्य चासने स्थाप्य कृताञ्जलिरभाषत ॥ ११ ॥\n\nश्री-बहुलाश्व उवाच -\n\nयोऽनादिरात्मा पुरुषो भगवान्प्रकृतेः परः ।\n\nकस्मात्तनुं समाधत्ते तन्मे ब्रूहि महामते ॥ १२ ॥\n\nश्रीनारद उवाच -\n\nगोसाधुदेवताविप्रदेवानां रक्षणाय वै ।\n\nतनुं धत्ते हरिः साक्षाद्‌भगवानात्मलीलया ॥ १३ ॥\n\nयथा नटः स्वलीलायां मोहितो न परस्तथा ।\n\nअन्ये दृष्ट्वा च तन्मायां मुमुहुस्ते न संशयः ॥ १४ ॥\n\nश्रीबहुलाश्व उवाच -\n\nकतिधा श्रीहरेर्विष्णोरवतारो भवत्यलम् ।\n\nसाधूनां रक्षणार्थं हि कृपया वद मां प्रभो ॥ १५ ॥\n\nश्रीनारद उवाच -\n\nअंशांशोंऽशस्तथावेशः कलापूर्णः प्रकथ्यते ।\n\nव्यासाद्यैश्च स्मृतः षष्ठः परिपूर्णतमः स्वयम् ॥ १६ ॥\n\nअंशांशस्तु मरीच्यादिरंशा ब्रह्मादयस्तथा ।\n\nकलाः कपिलकूर्माद्या आवेशा भार्गवादयः ॥ १७ ॥\n\nपूर्णो नृसिंहो रामश्च श्वेतद्वीपाधिपो हरिः ।\n\nवैकुण्ठोऽपि तथा यज्ञो नरनारायणः स्मृतः ॥ १८ ॥\n\nपरिपूर्णतमः साक्षाच्छ्रीकृष्णो भगवान् स्वयम् ।\n\nअसंख्यब्रह्माण्डपतिर्गोलोके धाम्नि राजते ॥ १९ ॥\n\nकार्याधिकारं कुर्वन्तः सदंशास्ते प्रकिर्तिताः ।\n\nतत्कार्यभारं कुर्वन्तस्तेंऽशांशा विदिताः प्रभोः ॥ २० ॥\n\nयेषामन्तर्गतो विष्णुः कार्यं कृत्वा विनिर्गतः ।\n\nनानाऽऽवेषावतारांश्च विद्धि राजन्महामते ॥ २१ ॥\n\nधर्मं विज्ञाय कृत्वा यः पुनरन्तरधीयत ।\n\nयुगे युगे वर्तमानः सोऽवतारः कला हरेः ॥ २२ ॥\n\nचतुर्व्यूहो भवेद्‌यत्र दृश्यन्ते च रसा नव ।\n\nअतः परं च वीर्याणि स तु पूर्णः प्रकथ्यते ॥ २३ ॥\n\nयस्मिन्सर्वाणि तेजांसि विलीयन्ते स्वतेजसि ।\n\nतं वदन्ति परे साक्षात्परिपूर्णतमं स्वयम् ॥ २४ ॥\n\nपूर्णस्य लक्षणं यत्र तं पश्यन्ति पृथक् पृथक् ।\n\nभावेनापि जनाः सोऽयं परिपूर्णतमः स्वयम् ॥ २५ ॥\n\nपरिपूर्णतमः साक्षाच्छ्रीकृष्णो नान्य एव हि ।\n\nएककार्यार्थमागत्य कोटिकार्यं चकार ह ॥ २६ ॥\n\nपूर्णः पुराणः पुरुषोत्तमोत्तमः\n\n     परात्परो यः पुरुषः परेश्वरः ।\n\nस्वयं सदाऽऽनन्दमयं कृपाकरं\n\n     गुणाकरं तं शरणं व्रजाम्यहम् ॥ २७ ॥\n\nश्रीगर्ग उवाच -\n\nतच्छ्रुत्वा हर्षितो राजा रोमाञ्ची प्रेमविह्वलः ।\n\nप्रमृश्य नेत्रेऽश्रुपूर्णे नारदं वाक्यमब्रवीत् ॥ २८ ॥\n\nश्रीबहुलाश्व उवाच -\n\nपरिपूर्णतमः साक्षाच्छ्रीकृष्णो केन हेतुना ।\n\nआगतो भारते खण्डे द्वारवत्यां विराजते ॥ २९ ॥\n\nतस्य गोलोकनाथस्य गोलोकं धाम सुन्दरम् ।\n\nकर्माण्यपरिमेयानि ब्रूहि ब्रह्मन् बृहन्मुने ॥ ३० ॥\n\nयदा तीर्थाटनं कुर्वञ्छतजन्मतपःपरम् ।\n\nतदा सत्सङ्‍गमेत्याशु श्रीकृष्णं प्राप्नुयान्नरः ॥ ३१ ॥\n\nश्रीकृष्णदासस्य च दासदासः\n\n     कदा भवेयं मनसाऽऽर्द्रचित्तः ।\n\nयो दुर्लभो देववरैः परात्मा\n\n     स मे कथं गोचर आदिदेवः ॥ ३२ ॥\n\nधन्यस्त्वं राजशार्दूल श्रीकृष्णेष्टो हरिप्रियः ।\n\nतुभ्यं च दर्शनं दातुं भक्तेशोऽत्रागमिष्यति ॥ ३३ ॥\n\nत्वं नृपं श्रुतदेवं च द्विजदेवो जनार्दनः ।\n\nस्मरत्यलं द्वारकायामहो भाग्यं सतामिह ॥ ३४ ॥"
    }
]