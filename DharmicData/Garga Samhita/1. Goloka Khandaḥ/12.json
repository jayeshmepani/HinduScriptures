[
    {
        "text": "अध्यायः १२\n\n\n श्रीनारद उवाच -\n\nअथ पुत्रोत्सवं जातं श्रुत्वा नन्द उषःक्षणे ।\n\nब्राह्मणांश्च समाहूय कारयामास मंगलम् ॥ १ ॥\n\nसविधिं जातकं कृत्वा नन्दराजो महामनाः ।\n\nविप्रेभ्यो दक्षिणाभिश्च मुदा लक्षं गवां ददौ ॥ २ ॥\n\nक्रोशमात्रं रत्‍नसानून्सुवर्णखिखरान् गिरीन् ।\n\nसरसान्सप्तधान्यानां ददौ विप्रेभ्य आनतः ॥ ३ ॥\n\nमृदंगवीणाशंखाद्या नेदुर्दुंदुभयो मुहुः ।\n\nगायकाश्च जगुर्द्वारे ननृतुर्वारयोषितः ॥ ४ ॥\n\nपताकैर्हेमकलशैर्वितानैस्तोरणैः शुभैः ।\n\nअनेकवर्णैश्चित्रैश्च बभौ श्रीनन्दमन्दिरम् ॥ ५ ॥\n\nरथ्या वीथ्यश्च देहल्यो भित्तिप्रांगणवेदिकाः ।\n\nतोलिकामंडपसभा रेजुर्गन्धिजलांबरैः ॥ ६ ॥\n\nगावः सुवर्णशृङ्ग्यश्च हेममालालसद्‌गलाः ।\n\nघंटामंजीरझंकारा रक्तकंबलमंडिताः ॥ ७ ॥\n\nपीतपुच्छाः सवत्साश्च तरुणीकरचिह्निताः ।\n\nहरिद्राकुंकुमैर्युक्ताः चित्रधातुविचित्रिताः ॥ ८ ॥\n\nबर्हिपुच्छैर्गन्धजलैर्वृषा धर्मदुरंधराः ।\n\nइतस्ततो विरेजुः श्रीनन्दद्वारि मनोहराः ॥ ९ ॥\n\nगोवत्सा हेममालाढ्या मुक्ताहारविराजिताः ।\n\nइतस्ततो विलंघन्तो मंजीरचरणां सिताः ॥ १० ॥\n\nश्रुत्वा पुत्रोत्सवं तस्य वृषभानुवरस्तथा ।\n\nकलावत्या गजारूढो नन्दमंदिरमाययौ ॥ ११ ॥\n\nनन्दा नवोपनन्दाश्च तथा षड्वृषभानवः ।\n\nनानोपायनसंयुक्ताः सर्वे तेऽपि समाययुः ॥ १२ ॥\n\nउष्णीषोपरि मालाढ्याः पीतकंचुकशोभिताः ।\n\nबर्हगुंजाबद्धकेशा वनमालाविभूषणाः ॥ १३ ॥\n\nवंशीधरा वेत्रहस्ताः सुपत्रतिलकार्चिताः ।\n\nबद्धवर्णाः परिकरा गोपास्तेऽपि समाययुः ॥ १४ ॥\n\nनृत्यन्तः परिगायंतो धुन्वंतो वसनानि च ।\n\nनानोपायनसंयुक्ताः श्मश्रुलाः शिशवः परे ॥ १५ ॥\n\nहैयंगवीनदुग्धानां दध्याज्यानां बलीन्बहून् ।\n\nनीत्वा वृद्धा यष्टिहस्ता नन्दमंदिरमाययुः ॥ १६ ॥\n\nपुत्रोत्सवं व्रजेशस्य कथयन्तः परस्परम् ।\n\nप्रेमविह्वलभावैः स्वैरानन्दाश्रुसमाकुलाः ॥ १७ ॥\n\nजाते पुत्रोत्सवे नन्दः स्वानंदाश्रुकुलेक्षणः ।\n\nपूजयामास तान् सर्वांस्तिलकाद्यैर्विधानतः ॥ १८ ॥\n\nगोपा ऊचुः -\n\nहे व्रजेश्वर हे नन्द जातः पुत्रोत्सवस्तथा ।\n\nअनपत्यस्येच्छतोऽलमतः किं मंगलं परम् ॥ १९ ॥\n\nदैवेन दर्शितं चेदं दिनं वो बहुभिर्दिनैः ।\n\nकृतकृत्याश्च भूताः स्मो दृष्ट्वा श्रीनन्दनन्दनम् ॥ २० ॥\n\nहे मोहनेति दुरात्तमंकं नीत्व गदिष्यसि ।\n\nयदा लालनभावेब भविता नस्तदा सुखम् ॥ २१ ॥\n\nश्रीनन्द उवाच -\n\nभवतामाशिषः पुण्याज्जातं सौख्यमिदं शुभम् ।\n\nआज्ञावर्ती ह्यहं गोपा गोपानां व्रजवासिनाम् ॥ २२ ॥\n\nश्रीनन्दराजसुतसंभवमद्‌भुतं च\n\n     श्रुत्वा विसृज्य गृहकर्म तदैव गोप्यः ।\n\nतूर्णं ययुः सबलयो व्रजराजगेहा-\n\n     नुद्यत्प्रमोदपरिपूरितहृन्महोऽङ्‌गाः ॥ २३ ॥\n\nआनन्दमंदिरपुरात्स्वगृहोन् व्रजन्त्यः\n\n     सर्वा इतस्तत उत त्वरमाव्रजन्त्यः ।\n\nयानश्लथद्‌वसनभूषणकेशबन्धा\n\n     रेजुर्नरेन्द्र पथि भूपरिमुक्तमुक्ताः ॥ २४ ॥\n\nझंकारनूपुरनवांगदहेमचीर-\n\n     मञ्जीरहारमणिकुंडलमेखलाभिः ।\n\nश्रीकंठसूत्रभुजकंकणबिंदुकाभिः\n\n     पूर्णेन्दुमंडलनवद्युतिभिर्विरेजुः ॥ २५ ॥\n\nश्रीराजिकालवणरात्रिविशेषचूर्णै-\n\n     र्गोधूमसर्षपयवैः करलालनैश्च ।\n\nउत्तार्य बालकमुखोपरि चाशिषस्ताः\n\n     सर्वा ददुर्नृप जगुर्जगदुर्यशोदाम् ॥ २६ ॥\n\nगोप्य ऊचुः -\n\nसाधु साधु यशोदे ते दिष्ट्या दिष्ट्या व्रजेश्वरि ।\n\nधन्या धन्या परा कुक्षिर्ययाऽयं जनितः सुतः ॥ २७ ॥\n\nइच्छा युक्तं कृतं ते वै देवेन बहुकालतः ।\n\nरक्ष बालं पद्मनेत्रं सुस्मितं श्यामसुन्दरम् ॥ २८ ॥\n\nश्रीयशोदा उवाच -\n\nभवदीयदयाशीर्भिर्जातः सौख्यं परं च मे ।\n\nभवतीनामपि परं दिष्ट्या भूयादतः परम् ॥ २९ ॥\n\nहे रोहिणि महाबुद्धे पूजनं तु व्रजौकसाम् ।\n\nआगतानां सत्कुलानां यथेष्टं हीप्सितं कुरु ॥ ३० ॥\n\nश्रीनारद उवाच -\n\nरोहिणी राजकन्याऽपि तत्करौ दानशीलिनौ ।\n\nतत्रापि नोदिता दाने ददावतिमहामनाः ॥ ३१ ॥\n\nगौरवर्णा दिव्यवासा रत्‍नाभरणभूषिता ।\n\nव्यचरद्रोहिणी साक्षात्पूजयंती व्रजौकसः ॥ ३२ ॥\n\nपरिपूर्णतमे साक्षाच्छ्रीकृष्णे व्रजमागते ।\n\nनदत्सु नरतूर्येषु जयध्वनिरभून्महान् ॥ ३३ ॥\n\nदधिक्षीरघृतैर्गोपा गोप्यो हैयंगवैर्नवैः ।\n\nसिषिचुर्हर्षितास्तत्र जगुरुच्चैः परस्परम् ॥ ३४ ॥\n\nबहिरन्तपुरेः जाते सर्वतो दधिकर्दमे ।\n\nवृद्धाश्च स्थूलदेहाश्च पेतुर्हास्यं कृतं परैः ॥ ३५ ॥\n\nसूताः पौराणिकाः प्रोक्ता मागधा वंशशंसकाः ।\n\nवन्दिनस्त्वमलप्रज्ञाः प्रस्तावसदृशोक्तयः ॥ ३६ ॥\n\nतेभ्यो नंदो महाराजः सहस्रं गाः पृथक् पृथक् ।\n\nवासोऽलंकाररत्‍नानि हयेभानखिलान्ददौ ॥ ३७ ॥\n\nवन्दिभ्यो मागधेभ्यश्च सर्वेभ्यो बहुलं धनम् ।\n\nववर्ष घनवद्‌गोपो नंदराजो व्रजेश्वरः ॥ ३८ ॥\n\nनिधिः सिद्धिश्च वृद्धिश्च भुक्तिर्मुक्तिर्गृहे गृहे ।\n\nवीथ्यां वीथ्यां लुठन्तीव तदिच्छा कस्यचिन्न हि ॥ ३९ ॥\n\nसनत्कुमारः कपिलः शुकव्यासादिभिः सह ।\n\nहंसदत्तपुलस्त्याद्यैर्मया ब्रह्मा जगाम ह ॥ ४० ॥\n\nहंसारूढो हेमवर्णो मुकुटी कुण्डली स्फुरन् ।\n\nचतुर्मुखो वेदकर्ता द्योतयन्मंडलं दिशाम् ॥ ४१ ॥\n\nतथा तमनु भुताढ्यो वृषारूढो महेश्वरः ।\n\nरथारूढो रविः साक्षात्‌गजारूढः पुरंदरः ॥ ४२ ॥\n\nवायुश्च खंजनारूढो यमो महिषवाहनः ।\n\nधनदः पुष्पकारूढो मृगारूढः क्षपेश्वरः ॥ ४३ ॥\n\nअजारूढो वीतिहोत्रो वरुणो मकरस्थितः ।\n\nमयूरस्थः कार्तिकेयो भारती हंसवाहिनी ॥ ४४ ॥\n\nलक्ष्मी च गरुडारूढा दुर्गाख्या सिंहवाहिनी ।\n\nगोरूपधारिणी पृथ्वी विमानस्था समाययौ ॥ ४५ ॥\n\nदोलारूढा दिव्यवर्णा मुख्याः षोडशमातृकाः ।\n\nषष्ठी च शिबिकारूढा खड्‌गिनी यष्टिधारिणी ॥ ४६ ॥\n\nमंगलो वानरारूढो भासारूढो बुधः स्मृतः ।\n\nगीष्पतिः कृष्णसारस्थः शुक्रो गवयवाहनः ॥ ४७ ॥\n\nशनिश्च मकरारूढ उष्ट्रस्थः सिंहिकासुतः ।\n\nकोटिबालार्कसंकाश आययौ नन्दमन्दिरम् ॥ ४८ ॥\n\nकोलाहलसमायुक्तं गोपगोपीगणाकुलम् ।\n\nनन्दमन्दिरमभ्येत्य क्षणं स्थित्वा ययुः सुराः ॥ ४९ ॥\n\nपरिपूर्णतमं साक्षाच्छ्रीकृष्णं बालरूपिणम् ।\n\nनत्वा दृष्ट्वा तदा देवाश्चक्रुस्तस्य स्तुतिं पराम् ॥ ५० ॥\n\nवीक्ष्य कृष्णं तदा देवा ब्रह्माद्या ऋषिभिः सह ।\n\nस्वधामानि ययुः सर्वे हर्षिताः प्रेमविह्वलाः ॥ ५१ ॥"
    }
]