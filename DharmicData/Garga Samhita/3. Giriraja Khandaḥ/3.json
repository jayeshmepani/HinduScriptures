[
    {
        "text": "अध्यायः ०३\n\n\nश्रीनारद उवाच - \n\nअथ मन्मुखतः श्रुत्वा स्वात्मयागस्य नाशनम् । \n\n गोवर्धनोत्सवं जातं कोपं चक्रे पुरन्दरः ॥ १ ॥ \n\n सांवर्तकं नाम गणं प्रलये मुक्तबंधनम् । \n\n इन्द्रो व्रजविनाशाय प्रेषयामास सत्वरम् ॥ २ ॥ \n\n अथ मेघगणाः क्रुद्धा ध्वनंतश्चित्रवर्णिनः । \n\n कृष्णाभाः पीतभाः केचित्केचिच्च हरितप्रभाः ॥ ३ ॥ \n\n इन्द्रगोपनिभाः केचित्केचित्कर्पूरवत्प्रभाः । \n\n नानाविधाश्च ये मेघा नीलपंकजसुप्रभाः ॥ ४ ॥ \n\n हस्तितुल्यान्वारिबिन्दून् ववृषुस्ते मदोद्धताः । \n\n हस्तिशुंडासमाभिश्च धाराभिश्चंचलाश्च ये ॥ ५ ॥ \n\n निपेतुः कोटिशश्चाद्रिकूटतुल्योपला भृशम् । \n\n वाता ववुः प्रचण्डाश्च क्षेपयन्तस्तरून् गृहान् ॥ ६ ॥ \n\n प्रचण्डा वज्रपातानां मेघानामन्तकारिणाम् । \n\n महाशब्दोऽभवद्‌भूमौ मैथिलेन्द्र भयंकरः ॥ ७ ॥ \n\n ननाद तेन ब्रह्माण्डं सप्तलोकैर्बिलैः सह । \n\n विचेलुर्दिग्गजास्तारा ह्यपतन्भूमिमण्डलम् ॥ ८ ॥ \n\n भयभीता गोपमुख्याः सकुटुम्बा जिगीषवः । \n\n शिशुन्स्वान्स्वान्पुरस्कृत्य नन्दमन्दिरमाययुः ॥ ९ ॥ \n\n श्रीनन्दनन्दनं नत्वा सबलं परमेश्वरम् । \n\n उचुर्व्रजौकसः सर्वे भयार्ताः शरणं गताः ॥ १० ॥ \n\n गोपा उचुः - \n\nराम राम महाबाहो कृष्ण कृष्ण व्रजेश्वर । \n\n पाहि पाहि महाकष्टादिन्द्रदत्तान्निजान्जनान् ॥ ११ ॥ \n\n हित्वेन्द्रयागं त्वद्वाक्यात्कृतो गोवर्धनोत्सवः । \n\n अद्य शक्रे प्रकुपिते कर्तव्यं किं वदाशु नः ॥ १२ ॥ \n\n श्रीनारद उवाच - \n\nव्याकुलं गोकुलं वीक्ष्य गोपीगोपालसंकुलम् । \n\n सवत्सकं गोकुलं च गोपानाह निराकुलः ॥ १३ ॥ \n\n श्रीभगवानुवाच - \n\nमा भैष्ट याताद्रितटं सर्वैः परिकरैः सह । \n\n वः पूजा प्रहृता येन स रक्षां संविधास्यति ॥ १४ ॥ \n\n श्रीनारद उवाच - \n\nइत्युक्त्वा स्वजनैः सार्द्धमेत्य गोवर्धनं हरिः । \n\n समुत्पाट्य दधाराद्रिं हस्तेनैकेन लीलया ॥ १५ ॥ \n\n यथोच्छिलींध्रं शिशुरश्रमो गजः \n\n     स्वपुष्करेणैव च पुष्करं गिरिम् । \n\n धृत्वा बभौ श्रीव्रजराजनन्दनः \n\n     कृपाकरोऽसौ करुणामयः प्रभुः ॥ १६ ॥ \n\n अथाह गोपान्विशताद्रिगर्तं \n\n     हे तात मातर्व्रजवल्लभेशाः । \n\n सोपस्करैः सर्वधनैश्च गोभि- \n\n     रत्रैव शक्रस्य भयं न किंचित् ॥ १७ ॥ \n\n इत्थं हरेर्वचः श्रुत्वा गोपा गोधनसंयुताः । \n\n सकुटुम्बोपस्करैश्च विविशुः श्रीगिरेस्तलम् ॥ १८ ॥ \n\n वयस्या बालकाः सर्वे कृष्णोक्ताः सबला नृप । \n\n स्वान्स्वांश्च लगुडानद्रेरवष्टंभान्प्रचक्रिरे ॥ १९ ॥ \n\n जलौघमागतं वीक्ष्य भगवांस्तद्‌गिरेरधः । \n\n सुदर्शनं तथा शेषं मनसाऽऽज्ञां चकार ह ॥ २० ॥ \n\n कोटिसूर्यप्रभं चाद्रेरूर्ध्वं चक्रं सुदर्शनम् । \n\n धारासंपातमपिबदगस्त्य इव मैथिल ॥ २१ ॥ \n\n अधोऽधस्तं गिरेः शेषः कुण्डलीभूत आस्थितः । \n\n रुरोध तज्जलं दीर्घं यथा वेला महोदधिम् ॥ २२ ॥ \n\n सप्ताहं सुस्थिरस्तस्थौ गोवर्धनधरो हरिः । \n\n श्रीकृष्णचंद्रं पश्यंतश्चकोरा इव ते स्थिताः ॥ २३ ॥ \n\n मत्तमैरावतं नागं समारुह्य पुरन्दरः । \n\n ससैन्यः क्रोधसंयुक्तो व्रजमण्डलमाययौ ॥ २४ ॥ \n\n दूराच्चिक्षेप वज्रं स्वं नंदगोष्ठजिघांसया । \n\n स्तंभयामास शक्रस्य सवज्रं माधवो भुजम् ॥ २५ ॥ \n\n भयभीतस्तदा शक्रः सांवर्तकगणैः सह । \n\n दुद्राव सहसा देवैर्यथेभः सिंहताडितः ॥ २६ ॥ \n\n तदैवार्कोदयो जातो गता मेघा इतस्ततः । \n\n वाता उपरताः सद्यो नद्यः स्वल्पजला नृप ॥ २७ ॥ \n\n विपंकं भूतलं जातं निर्मलं खं बभूव ह । \n\n चतुष्पदाः पक्षिणश्च सुखमापुस्ततस्ततः ॥ २८ ॥ \n\n हरिणोक्तास्तदा गोपा निर्ययुर्गिरिगर्ततः । \n\n स्वं स्वं धनं गोधनं च समादाय शनैः शनैः ॥ २९ ॥ \n\n निर्यातेति वयस्यांश्च प्राह गोवर्धनोद्धरः । \n\n ते तमाहुश्च निर्गच्छ धारयामोऽद्रिमोजसा ॥ ३० ॥ \n\n इति वादपरान् गोपान् गोवर्धनधरो हरिः । \n\n तदर्द्धं च गिरेर्भारं प्रादात्तेभ्यो महामनाः ॥ ३१ ॥ \n\n पतितास्तेन भारेण गोपबालाश्च निर्बलाः ॥ ३२ ॥ \n\n करेण तान् समुत्थाप्य स्वस्थाने पूर्ववद्‌गिरिम् । \n\n सर्वेषां पश्यतां कृष्णः स्थापयामास लीलया ॥ ३३ ॥ \n\n तदैव गोपीगणगोपमुख्याः \n\n     सम्पूज्य कृष्णं नृप नन्दसूनुम् । \n\n गन्धाक्षताद्यैर्दधिदुग्धभोगै- \n\n     र्ज्ञात्वा परं नेमुरतीव सर्वे ॥ ३४ ॥ \n\n नन्दो यशोदा नृप रोहिणी च \n\n     बलश्च सन्नन्दमुखाश्च वृद्धाः। \n\n आलिंग्य कृष्णं प्रददुर्धनानि \n\n     शुभाशिषा संयुयुजुर्घृणार्ताः ॥ ३५ ॥ \n\n संश्लाघ्य तं गायनवाद्यतत्परा \n\n     नृत्यन्त आरान्नृप नन्दनन्दनम् । \n\n आजग्मुरेव स्वगृहान्व्रजौकसो \n\n     हरिं पुरस्कृत्य मनोरथं गताः ॥ ३६ ॥ \n\n तदैव देवा ववृषुः प्रहर्षिताः \n\n     पुष्पैः शुभैः सुन्दरनन्दनोद्‌भवैः । \n\n जगुर्यशः श्रीगिरिराजधारिणो \n\n     गन्धर्वमुख्या दिवि सिद्धसङ्घाः ॥ ३७ ॥ \n\n\n\n\n\nइति श्रीगर्गसंहितायां श्रीगिरिराजखण्डे श्रीनारदबहुलाश्वसंवादे \n\nगोवर्धनोद्धरणं नाम तृतीयोऽध्यायः ॥ ३ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]