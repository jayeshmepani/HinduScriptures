[
    {
        "text": "अध्यायः २१\n\n\n श्रीनारद उवाच -\n\nअथ क्रीडाप्रसक्तेषु गोपेषु सबलेषु च ।\n\nतृणलोभेन विविशुर्गावः सर्वा महद्वनम् ॥ १ ॥\n\nता आनेतुं गोपबालाः प्राप्ता मुंजाटवीं पराम् ।\n\nसंभूतस्तत्र दावाग्निः प्रलयाग्निसमो महान् ॥ २ ॥\n\nगोभिर्गोपाः समेतास्ते श्रीकृष्णं सबलं हरिम् ।\n\nवदन्तः पाहि पाहीति भयार्ताः शरणं गताः ॥ ३ ॥\n\nवीक्ष्य वह्निभयं स्वानां कृष्णो योगेश्वरेश्वरः ।\n\nन्यमीलयत मा भैष्ट लोचनानीत्यभाषत ॥ ४ ॥\n\nतथाभूतेषु गोपेषु तमग्निं भयकारकम् ।\n\nअपिबद्‍भगवान्देवो देवानां पश्यतां नृप ॥ ५ ॥\n\nएवं पीत्वा महावह्निं नीत्वा गोपालगोगणम् ।\n\nप्राप्तोऽभूत् यमुनापारे शुभाशोकवने हरिः ॥ ६ ॥\n\nतत्र क्षुत्पीडिता गोपाः श्रीकृष्णं सबलं हरिम् ।\n\nकृतांजलिपुटा ऊचुः क्षुधार्ताः स्मो वयं प्रभो ॥ ७ ॥\n\nतदा तान्प्रेषयामास यज्ञ आंगिरसे हरिः ।\n\nते गत्वा तं यज्ञवरं नत्वोचुर्विमलं वच ॥ ८ ॥\n\nगोपा ऊचुः -\n\nगोपालबालैः सबलः समागतो\n\n     गाश्चारयन् श्रीव्रजराजनन्दनः ।\n\nक्षुत्संयुतोऽस्मै सगणाय भूसुराः\n\n     प्रयच्छताश्वन्नमनंगमोहिने ॥ ९ ॥\n\nश्रीनारद उवाच -\n\nन किंचिदूचुस्ते सर्वे वचः श्रुत्वा द्विजा नृप ।\n\nगोपा निराशा आगत्य इत्यूचुः सबलं हरिम् ॥ १० ॥\n\nगोपा ऊचु -\n\nत्वमस्यधीशो व्रजमंडले बली\n\n     श्रीगोकुले नन्दपुरोऽग्रदण्डधृक् ।\n\nन वर्तते दण्डमलं मधोः पुरि\n\n     प्रचंडचंडांशुमहस्तव स्फुरत् ॥ ११ ॥\n\nश्रीनारद उवाच -\n\nपुनस्तान् प्रेषयामास तत्पत्‍नीभ्यो हरिः स्वयम् ।\n\nयज्ञवाटं पुनर्गत्वा नत्वा विप्रप्रियास्तदा ।\n\nकृतांजलिपुटा ऊचुर्गोपाः कृष्णप्रणोदिताः ॥ १२ ॥\n\nगोपा ऊचुः -\n\nगोपालबालैः सबलः समागतो\n\n     गाश्चारयन् श्रीव्रजराजनन्दनः ।\n\nक्षुत्संयुतोऽस्मै सगणाय चांगनाः\n\n     प्रयच्छताश्वन्नमनंगमोहिने ॥ १३ ॥\n\nश्रीनारद उवाच -\n\nकृष्णं समागतं श्रुत्वा कृष्णदर्शनलालसाः ।\n\nचक्रुस्तथाऽन्नं पात्रेषु नीत्वा सर्वा द्विजांगनाः ॥ १४ ॥\n\nत्यक्त्वा सद्यो लोकलज्जां कृष्णपार्श्वं समाययुः ।\n\nअशोकानां वने रम्ये कृष्णातीरे मनोहरे ॥ १५ ॥\n\nयथा श्रुतं तथा दृष्टं श्रीहरेर्रूपमद्‌भुतम् ।\n\nप्राप्यानंदं गताः सर्वास्तुरीयं योगिनो यथा ॥ १६ ॥\n\nश्रीभगवानुवाच -\n\nधन्या यूयं दशनार्थमागता हे द्विजांगनाः ।\n\nप्रतियात गृहाञ्छीघ्रं निःशंका भूमिदेवताः ॥ १७ ॥\n\nयुष्माकं तु प्रभावेण पतयो वो द्विजातयः ।\n\nसद्यो यज्ञफलं प्राप्य युष्माभिः सह निर्मलाः ॥ १८ ॥\n\nगमिष्यंति परं धाम गोलोकं प्रकृतेः परम् ।\n\nअथ नत्वा हरिं सर्वा आजग्मुर्यज्ञमण्डले ॥ १९ ॥\n\nश्रीनारद उवाच -\n\nता दृष्ट्वा ब्राह्मणाः सर्वे स्वात्मानं धिक् प्रचक्रिरे ।\n\nदिदृक्षवस्ते श्रीकृष्णं कंसाद्‌भीता न चागताः ॥ २० ॥\n\nभुक्त्वाऽन्नं सबलः कृष्णो गोपालैः सह मैथिल ।\n\nगाः पालयन्नाजगाम वृन्दारण्यं मनोहरम् ॥ २१ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nदावाग्निमोक्ष विप्रपत्‍नीदर्शनं नामैकविंशोऽध्यायः ॥ २१ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]