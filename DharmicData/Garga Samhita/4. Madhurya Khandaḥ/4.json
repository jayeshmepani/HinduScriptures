[
    {
        "text": "अध्यायः ०४\n\n\nश्रीनारद उवाच - \n\nकौशलानां गोपिकानां वर्णनं शृणु मैथिल । \n\n सर्वपापहरं पुण्यं श्रीकृष्णचरितामृतम् ॥ १ ॥ \n\n नवोपनन्दगेहेषु जाता रामवराद्‌व्रजे । \n\n परिणीता गोपजनै रत्नरभूषणभूषिताः ॥ २ ॥ \n\n पूर्णचन्द्रप्रतीकाशा नवयौवनसंयुताः । \n\n पद्मिन्यो हंसगमनाः पद्मपत्रविलोचनाः ॥ ३ ॥ \n\n जारधर्मेण सुस्नेहं सुदृढं सर्वतोऽधिकम् । \n\n चक्रुः कृष्णे नन्दसुते कमनीये महात्मनि ॥ ४ ॥ \n\n ताभिः सार्द्धं सदा हास्यं व्रजवीथीषु माधवः । \n\n स्मितैः पीतपटादानैः कर्षणैः स चकार ह ॥ ५ ॥ \n\n दधिविक्रयार्थं यान्त्यस्ताः कृष्ण कृष्णेति चाब्रुवन् । \n\n कृष्णे हि प्रेमसंयुक्ता भ्रमंत्यः कुंजमडले ॥ ६ ॥ \n\n खे वायौ चाग्निजलयोर्मह्यां ज्योतिर्दिशासु च । \n\n द्रुमेषु जनवृन्देषु तासां कृष्णो हि लक्ष्यते ॥ ७ ॥ \n\n प्रेमलक्षणसंयुक्ताः श्रीकृष्णहृतमानसाः । \n\n अष्टभिः सात्त्विकैर्भावैः संपन्नास्ताश्च योषितः ॥ ८ ॥ \n\n प्रेम्णा परमहंसानां पदवीं समुपागताः । \n\n कृष्णनन्दाः प्रधावन्त्यो व्रजवीथीषु ता नृप ॥ ९ ॥ \n\n जडा जडं न जानंत्यो जडोन्मत्तपिशाचवत् । \n\n अब्रुवन्त्यो ब्रुवन्त्यो वा गतलज्जा गतव्यथाः ॥ १० ॥ \n\n एवं कृतार्थतां प्राप्प्तास्तन्मया याश्च गोपिकाः । \n\n बलादाकृष्य कृष्णस्य चुचुंबुर्मुखपंकजम् ॥ ११ ॥ \n\n तासां तपः किं कथयामि राजन् \n\n     पूर्णे परे ब्रह्मणि वासुदेवे । \n\n याश्चक्रिरे प्रेम हृदिंद्रियाद्यै- \n\n     र्विसृज्य लोकव्यवहारमार्गम् ॥ १२ ॥ \n\n या रासरंगे विनिधाय बाहुं \n\n     कृष्णांसयोः प्रेमविभिन्नचित्ताः । \n\n चक्रुर्वशे कृष्णमलं तपस्त- \n\n     द्‌वक्तुं न शक्तो वदनैः फणीन्द्रः ॥ १३ ॥ \n\n योगेन सांख्येन शुभेन कर्मणा \n\n     न्यायादिवैशेषिकतत्त्ववित्तमैः । \n\n यत्प्राप्यते तच्च पदं वेदेहराट् \n\n     संप्राप्यते केवलभक्तिभावतः ॥ १४ ॥ \n\n भक्त्यैव वश्यो हरिरादिदेवः \n\n     सदा प्रमाणं किल चात्र गोप्यः । \n\n सांख्यं च योगं न कृतं कदापि \n\n     प्रेम्णैव यस्य प्रकृतिं गताः स्युः ॥ १५ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nकौशलोपाख्यानं नाम चतुर्थोऽध्यायः ॥ ४ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]