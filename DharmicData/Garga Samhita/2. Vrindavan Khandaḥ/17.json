[
    {
        "text": "अध्यायः १७\n\n\n श्रीबहुलाश्व उवाच -\n\nराधाकृष्णस्य चरितं शृण्वतो मे मनो मुने ।\n\nन तृप्तिं याति शरदः पंकजे भ्रमरो यथा ॥ १ ॥\n\nरासेश्वर्या कृष्णपत्‍न्या तुलसीसेवने कृते ।\n\nयद्‍बभूव ततो ब्रह्मन् तन्मे ब्रूहि तपोधन ॥ २ ॥\n\nश्रीनारद उवाच -\n\nराधिकायाश्च विज्ञाय तुलसीसेवने तपः ।\n\nप्रीतिं परीक्षन् श्रीकृष्णो वृषभानुपुरं ययौ ॥ ३ ॥\n\nअद्‌भुतं गोपिकारूपं चलज्झंकारनूपुरम् ।\n\nकिंकिणीघण्टिकाशब्दमंगुलीयकभूषितम् ॥ ४ ॥\n\nरत्‍नकंकणकेयूर मुक्ताहारविराजितम् ।\n\nबालार्कताटंकलसत्कबरीपाशकौशलम् ॥ ५ ॥\n\nनासामौक्तिकदिव्याभं श्यामकुन्तलसंकुलम् ।\n\nधृत्वाऽसौ वृषभानोश्च मन्दिरं सन्ददर्श ह ॥ ६ ॥\n\nप्राकारपरिखायुक्तं चतुर्द्वारसमन्वितम् ।\n\nकरीन्द्रैः कंजलाकारैर्द्वारि द्वारि मनोहरम् ॥ ७ ॥\n\nवायुवेगैर्मनोवेगैश्चित्रवर्णैस्तुरंगमैः ।\n\nहारचामरसंयुक्तं प्रोल्लसन्मण्डपाजिरम् ॥ ८ ॥\n\nगवां गणैः सवत्सैश्च वृषैर्धर्मधुरन्धरैः ।\n\nगोपाला यत्र गायन्ते वंशीवेत्रधरा नृप ॥ ९ ॥\n\nवृषभानुवरस्यैवं पश्यन् मन्दिरकौशलम् ।\n\nमायायुवतिवेषोऽसौ ततो ह्यन्तःपुरं ययौ ॥ १० ॥\n\nयत्र कोटिरविस्फूर्जत्कपाटस्तम्भपंक्तयः ।\n\nरत्‍नाजिरेषु शोभन्ते ललनारत्‍नसंयुताः ॥ ११ ॥\n\nवीणातालमृदंगादीन् वादयन्त्यो मनोहराः ।\n\nपुष्पयष्टिसमायुक्ता गायन्त्यो राधिकागुणम् ॥ १२ ॥\n\nतस्मिन्नन्तःपुरे दिव्यं भ्राजच्चोपवनं महत् ।\n\nदाडिमीकुन्दमन्दारनिंबून्नतद्रुमावृतम् ॥ १३ ॥\n\nकेतकीमालतीवृंदैः माधवीभिः विराजितम् ।\n\nतत्र राधानिकुंजोऽस्ति कल्पवृक्षसुगन्धिभृत् ॥ १४ ॥\n\nपतन्ति यत्र भ्रमरा मधुमत्ता नृपेश्वर ।\n\nगन्धाक्तः शीतलो वायुर्मन्दगामी वहत्यलम् ॥ १५ ॥\n\nसहस्रदलपद्मानां रजो विक्षेपयन्मुहुः ।\n\nपुंस्कोकिला कोकिलाश्च मयूराः सारसाः शुकाः ॥ १६ ॥\n\nकूजन्ते मधुरं नादं निकुंजशिखरेषु च ।\n\nपुष्पशय्यासहस्राणि जलकुल्याः सहस्रशः ॥ १७ ॥\n\nप्रोच्छलन्ति स्फुरत्स्फारा यत्र वै मेघमन्दिरे ।\n\nबालार्ककुण्डलधराः चित्रवस्त्राम्बराननाः ॥ १८ ॥\n\nवर्तन्ते कोटिशो यत्र सख्यस्तत्कर्मकौशलाः ।\n\nतन्मध्ये राधिका राज्ञी भ्रमन्ती मन्दिराजिरे ॥ १९ ॥\n\nकाश्मीरपंकसंयुक्ते सूक्ष्मवस्त्रविराजिते ।\n\nशिरीषपुष्पक्षितिजदलैरागुल्फपूरके ॥ २० ॥\n\nमालतीमकरन्दानां क्षरद्‌भिर्बिन्दुभिर्वृते ।\n\nकोटिचंद्रप्रतीकाशा तन्वी कोमलविग्रहा ।\n\nशनैः शनैः पादपद्मं चालयन्ती च कोमलम् ॥ २१ ॥\n\nसमागतां तां मणिमन्दिराजिरे\n\n     ददर्श राधा वृषभानुनन्दिनी ।\n\nयत्तेजसा तल्ललनाहृतत्विषो\n\n     जातास्त्वरं चंद्रमसेव तारकाः ॥ २२ ॥\n\nविज्ञाय तद्‌गौरवमुत्तमं मह-\n\n     दुत्थाय दोर्भ्यां परिरभ्य राधिका ।\n\nदिव्यासने स्थाप्य सुलोकरीत्या\n\n     जलादिकं चार्हणमारभच्छुभम् ॥ २३ ॥\n\nराधोवाच -\n\nस्वागतं ते सखि शुभे नामधेयं वदाशु मे ।\n\nभूरिभाग्यं ममैवाद्य भवत्याऽऽगतया स्वतः ॥ २४ ॥\n\nत्वत्समानं दिव्यरूपं दृश्यते न हि भूतले ।\n\nयत्र त्वं वर्तसे सुभ्रु पत्तनं धन्यमेव तत् ॥ २५ ॥\n\nवद देवि सविस्तारं हेतुमागमनस्य च ।\n\nमम योग्यं च यत्कार्यं वक्तव्यं तत्त्वया खलु ॥ २६ ॥\n\nकटाक्षेण सुदीप्त्या च वचसा सुस्मितेन वै ।\n\nगत्या कृत्या श्रीपतिवद्दृश्यते सांप्रतं मया ॥ २७ ॥\n\nनित्यं शुभे मे मिलनार्थमाव्रज\n\n     न चेत् स्वसंकेतमलं विधेहि ।\n\nयेनैव संगो विधिना भवेद्धि\n\n     विधिर्भवत्या स सदा विधेयः ॥ २८ ॥\n\nअयि त्वदात्माऽतिपरं प्रियो मे\n\n     त्वदाकृतिः श्रीव्रजराजनन्दनः ।\n\nयेनैव मे देवि हृतं तु चेत-\n\n     स्त्वय ननान्देव वधूर्दधामि तम् ॥ २९ ॥\n\nश्रीनारद उवाच -\n\nएवं राधावचः श्रुत्वा मायायुवतिवेषधृक् ।\n\nउवाच भगवान् कृष्णो राधां कमललोचनाम् ॥ ३० ॥\n\nश्रीभगवानुवाच -\n\nरम्भोरु नन्दनगरे नन्दगेहस्य चोत्तरे ।\n\nगोकुले वसतिर्मेऽस्ति नाम्नाऽहं गोपदेवता ॥ ३१ ॥\n\nत्वद्‌रूपगुणमाधुर्यं श्रुतं मे ललितामुखात् ।\n\nतद्‌द्रष्टुं चंचलापाङ्‌गि त्वद्‌गृहेऽहं समागता ॥ ३२ ॥\n\nश्रीमल्लवंगलतिकास्फुटमोदिनीनां\n\n     गुञ्जानिकुञ्जमधुप- ध्वनिकुञ्जपुञ्जम् ।\n\nदृष्टं श्रुतं नवनवं तव कंजनेत्रे\n\n     दिव्यं पुरंदरपुरेऽपि न यत्समानम् ॥ ३३ ॥\n\nश्रीनारद उवाच -\n\nएवं तयोर्मेलनं तद्‌बभूव मिथिलेश्वर ।\n\nप्रीतिं परस्परं कृत्वा वने तत्र विरेजतुः ॥ ३४ ॥\n\nहसन्त्यौ ते च गायन्त्यौ पुष्पकन्दुकलीलया ।\n\nपश्यन्त्यौ वनवृक्षांश्च चेरतुर्मैथिलेश्वर ॥ ३५ ॥\n\nकलाकौशल संपन्नां राधां कमललोचनाम् ।\n\nगिरा मधुरया राजन् प्राहेदं गोपदेवता ॥ ३६ ॥\n\nगोपदेवतोवाच -\n\nदूरे वै नन्दनगरं सन्ध्या जाता व्रजेश्वरि ।\n\nप्रभाते चागमिष्यामि त्वत्सकाशं न संशयः ॥ ३७ ॥\n\nश्रीनारद उवाच -\n\nश्रुत्वा वचस्तस्य तु तद्‌व्रजेश्वरीं\n\n     निक्षिप्य सद्यो नयनांबुसन्ततिम् ।\n\nरोमांचहर्षोद्‌गमभावसंवृता\n\n     रंभेव भूमौ पतिता मरुद्धता ॥ ३८ ॥\n\nशंकागतास्तत्र सखीगणास्त्वरं\n\n     सुवीजयन्त्यो व्यजनैर्व्यवस्थिताः ।\n\nश्रीखण्डपुष्प द्रवचर्चितांऽशुकां\n\n     जगाद राधां नृप गोपदेवता ॥ ३९ ॥\n\nगोपदेवतोवाच -\n\nप्रभाते आगमिष्यामि मा शोकं कुरु राधिके ।\n\nगोश्च भ्रातुर्गोरसस्य शपथो मे न चेदिदम् ॥ ४० ॥\n\nश्रीनारद उवाच -\n\nएवमुक्त्वा हरी राधां समाश्वास्य नृपेश्वर ।\n\nमायायुवतिवेषोऽसौ ययौ श्रीनन्दगोकुलम् ॥ ४१ ॥"
    }
]