[
    {
        "text": "अध्यायः २\n\n\n उग्रसेन उवाच -\n\nधन्योऽस्म्यनुगृहीतोऽस्मि तव वर्णननिर्वृतः ॥\n\nहृदुद्‌भूतं च संदेहं दूरीकर्तुं भवान् क्षमः ॥१॥\n\nकर्मणां सनिमित्तानां का गतिः किं च लक्षणम् ॥\n\nकति भेदा हि तेषां वै वद ब्रह्मन् यथा तथा ॥२॥\n\nव्यास उवाच -\n\nगुणैः सर्वाणि कर्माणि सनिमित्तानि संति हि ॥\n\nतान्येव चानिमित्तानि राजन् त्यक्तफलानि हि ॥३॥\n\nसनिमित्तं च यत्कर्म बंधनं विद्धि यादव ॥\n\nअनिमित्तं च यत्कर्म मोक्षदं परमं शुभम् ॥४॥\n\nसत्वं रजस्तम इति गुणाः प्रकृतिसंभवाः ॥\n\nतैर्व्याप्तं हि जगत्सर्वं सर्वार्थमिव विष्णुना ॥५॥\n\nसत्वे प्रलीनाः स्वर्यांति नरलोकं रजोलयाः ॥\n\nतमोलयास्तु नरकं यांति कृष्णं हि निर्गुणाः ॥६॥\n\nपंचाग्नितप्ता अतपन् ये राजन् व्रजवासिनः ॥\n\nलोकं सप्तऋषीणां तु ते यांति गतकल्मषाः ॥७॥\n\nसंन्यासाश्रमकर्तारस्त्रिदंडधृतपाणयः ॥\n\nजितेन्द्रियमनोधर्माः सत्यलोकं व्रजंति हि ॥८॥\n\nअष्टांगयोगयोगींद्रा निर्मला उर्ध्वरेतसः ॥\n\nजनलोकं महर्लोकं यांति ते नात्र संशयः ॥९॥\n\nयज्ञकर्ता शक्रलोके वसते शाश्वतीः समाः ॥\n\nदानी चांद्रमसं लोकं व्रती सौरं व्रजत्यलम् ॥१०॥\n\nतीर्थयायी चाग्निलोकं सत्यसंधश्च वारुणम् ॥\n\nवैष्णवाश्चापि वैकुण्ठं शैवाः शैवं व्रजंति हि ॥११॥\n\nपितॄन् यजंति ये नित्यं सुखैश्वर्यप्रजेप्सवः ॥\n\nदक्षिणेन पथाऽऽर्य्यम्णा पितृलोकं व्रजंति ते ॥१२॥\n\nस्वर्लोकं वै तथा स्मार्ताः पंचपूजनसंयुताः ॥\n\nप्रजापतियजो यांति दक्षादींश्च प्रजापतीन् ॥१३॥\n\nभूतानि यांति भूतेज्या यक्षान् यक्षयजस्तथा ॥\n\nये यस्य भक्तास्तल्लोकान्यांति राजन्न संशयः ॥१४॥\n\nतथा पापरता राजन्दुःसंगवशवर्तिनः ॥\n\nयमलोकं च ते यांति निरयैर्दारुणैर्वृतम् ॥१५॥\n\nपुनरावर्तिनो लोकाः सर्वे चाब्रह्मलोकतः ॥\n\nपुनरावर्तिनो लोकान् विद्धि राजन् महामते ॥१६॥\n\nकर्मणां सनिमित्तानां मार्गमेष गतागतः ॥\n\nतावत्प्रमोदते स्वर्गे यावत्पुण्यं समाप्यते ॥१७॥\n\nक्षीणपुण्यः पतत्यर्वागनिच्छन्कालचालितः ॥\n\nयादवेन्द्र महाबाहो तस्मात्कर्मफलं त्यजेत् ॥१८॥\n\nभक्तो निष्कारणो भूत्वा ज्ञानवैराग्यसंयुतः ॥\n\nप्रेमलक्षणया वाचा हरिभक्तजनप्रियः ॥१९॥\n\nभजेच्छ्रीकृष्णपादाब्जमभयं हंससेवितम् ॥\n\nयोः मृत्युः सर्वलोकानां बलात्संहारकारकः ॥२०॥\n\nस यत्र भगवद्धाम्नि गतः सन्मृत्युमाप्नुयात् ॥२१॥\n\nउग्रसेन उवाच -\n\nसर्वे लोका हि भगवन्पुनरावर्तिनः स्मृताः ॥\n\nतेभ्यो जातं च वैराग्यं मनसो मे न संशयः ॥२२॥\n\nश्रीकृष्णधाम परमं यतो नावर्तते गतः ॥\n\nतल्लोकं वद मे ब्रह्मन् क्व चास्ते सर्वतः परम् ॥२३॥\n\nश्रीव्यास उवाच -\n\nब्रह्मांडेभ्यो बहिर्द्धाम श्रीकृष्णस्य महात्मनः ॥\n\nयद्‌गता न निवर्तंते तद्‌गोलोकं विदुः परम् ॥२४॥\n\nब्रह्मांडोऽयं जीवसंघः पञ्चाशत्कोटियोजनैः ॥\n\nविस्तृतः परतो द्वाभ्यां शतकोटिविलंघितः ॥२५॥\n\nयदंतरगतो राजन् लक्ष्यते परमाणुवत् ॥\n\nतदंतरगताश्चान्ये कोटिशो ह्यंडराशयः ॥२६॥\n\nन तद्‌भासयते सूर्यो न शशांको न पावकः ॥\n\nकामक्रोधश्च लोभश्च न मोहो यत्र याति च ॥२७॥\n\nन यत्र शोको न जरा न मृत्युर्नार्तिरेव च ॥\n\nन प्रधानं न कालश्च विशंते च गुणाः कुतः ॥२८॥\n\nशब्दब्रह्माप्यनिर्वाच्यं तद्वर्णयितुमक्षमः ॥\n\nश्रीकृष्णतेजःसंभूतास्तत्र संति च पार्षदाः ॥२९॥\n\nअकिंचनाश्च ये दांताः शांता वै समचेतसः ॥\n\nश्रीकृष्णचंद्रपादाब्जामकरंदरसालयाः ॥३०॥\n\nप्रेमलक्षणया भक्त्या सदा निष्कारणाः पराः ॥\n\nलोकानुल्लंघ्य तद्धाम यांति रजन्न संशयः ॥३१॥"
    }
]