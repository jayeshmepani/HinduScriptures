[
    {
        "text": "अध्यायः २१\n\n\n\n\n\nअश्वमेधखण्डः - एकविंशोऽध्यायः \n\n\n\nभद्रावतीविजयम् - \n\n\n\n\n\nगर्ग उवाच - \n\nततः प्राप्तः स्वसेनायां विमानस्थ उषापतिः ॥ \n\n शीघ्रं चाकाशमार्गेण नादयञ्जयदुन्दुभीन् ॥१॥\n\n दृष्ट्वा तानागतान्सर्वे ह्यक्रूराद्याश्च यादवाः ॥ \n\n मिलित्वा कुशलं सर्वं पप्रच्छुस्ते न्यवेदयन् ॥२॥\n\n ततस्त्यक्त्वा विमूर्च्छां वै बकस्तु सहसोत्थितः ॥ \n\n अदृष्ट्वा यादवांस्तत्र पुत्रं पप्रच्छ रोषतः ॥३॥\n\n ततः पित्रे भीषणो वै वार्तां सर्वामवर्णयत् ॥ \n\n श्रुत्वा वचः प्राह बको रुषा प्रस्फुरिताधरः ॥४॥\n\n अहं जानामि यदवो विमानेन कुशस्थलीम् ॥ \n\n मद्‌भयाच्च गताः पुत्र यथा सिंहभयान्मृगाः ॥५॥\n\n तस्मादयादवीं पृथ्वीं करिष्येऽहं न संशयः ॥ \n\n हनिष्यामि यदून्सर्वान्गत्वा कृष्णस्य द्वारकाम् ॥६॥\n\n भीषण उवाच - \n\nमन्युं नियच्छ भो राजन्नस्माकं समयो न हि ॥ \n\n प्रसीदति यदा देवो तदा जेष्याम यादवान् ॥७॥\n\n गर्ग उवाच - \n\nबोधितः सोऽपि पुत्रेण तूष्णीं भूत्वा बकासुरः ॥ \n\n विचचार वने राजन् वनजंतून्प्रभक्षयन् ॥८॥\n\n ततस्तुरंगं विधिनाभिषिच्य \n\n     दानानि दत्त्वा द्विजपुंगवेभ्यः ॥ \n\n विमोचयामास पुनर्जयाय \n\n     प्रद्युम्नपुत्रो विजयो नृपेन्द्र ॥९॥\n\n हयस्तु मुक्तः किल कार्ष्णिजेन \n\n     स्वरं प्रकुर्वन्नृप धैवतं च ॥ \n\n पश्यन्स देशान्बहुवीरयुक्ता-\n\n     न्भद्रावतीं नाम पुरीं जगाम ॥१०॥\n\n तत्र भद्रावतीमश्वो नानाचोपवनैर्वृताम् ॥ \n\n गिरिदुर्गेण राजेंद्र तथा रजतमंदिरैः ॥११॥\n\n महावीरजनैर्युक्तां यौवनाश्वेन पालिताम् ॥ \n\n दृढां लौहकपाटैश्च नृपस्याग्रे स्थितोऽभवत् ॥१२॥\n\n तं गृहीत्वा तु तस्यापि वार्तां ज्ञात्वा नृपेश्वरः ॥ \n\n युद्धं कर्तुं च कुपितः ससैन्यो निर्ययौ पुरात् ॥१३॥\n\n ससैन्यमागतं दृष्ट्वा यौवनाश्वं महाबलम् ॥ \n\n आहूय मंत्रिणं प्राह कृष्णभक्तं हि कार्ष्णिजः ॥१४॥\n\n अनिरुद्ध उवाच - \n\nकोऽयं समागतो मंत्रिन्संमुखे सह सेनया ॥ \n\n हयहर्त्ता शत्रुमुख्यो तत्सर्वं कथयस्व च ॥१५॥\n\n उद्धव उवाच - \n\nनृपोऽयं यौवनाश्वाख्यो मरुधन्वपतेः सुतः ॥ \n\n अत्र राज्यं च कुरुते मृते पितरि सत्तम ॥१६॥\n\n अयं षोडशवर्षीयो कुमंत्रिवचनाद्‌रणम् ॥ \n\n करिष्यति महाराज मारणीयः स न त्वया ॥१७॥\n\n इति श्रुत्वा तथेत्युक्त्वा यौवनाश्वेन कार्ष्णिजः ॥ \n\n युद्धं चकार प्रधने यथा नागेन नागहा ॥१८॥\n\n तं तु ते विरथं चक्रे हत्वा चाक्षौहिणीत्रयम् ॥ \n\n प्रत्याह विमलं वाक्यं यौवनाश्वमुषापतिः ॥१९॥\n\n अनिरुद्ध उवाच - \n\nराजन्प्रयच्छ तुरगं युद्धं कुरु न चेन्मया ॥ \n\n वाक्यं श्रुत्वा हरेः पौत्रं ज्ञात्वा राजा भयान्वितः ॥२०॥\n\n अर्पयामास विधिना तस्मै यज्ञतुरंगमम् ॥ \n\n भूत्त्वा कृतांजली राजा प्रार्थितस्तेन चाब्रवीत् ॥२१॥\n\n यौवनाश्व उवाच - \n\nद्वारकायां यदा यज्ञो भविष्यति नृपेश्वर ॥ \n\n तदाहं चागमिष्यामि कृष्णस्यांघ्री विलोकितुम् ॥२२॥\n\n ततश्च कृत्वा तं राज्ये वंदितस्तेन कार्ष्णिजः ॥ \n\n मुमुचे वाजिनं श्रेष्ठं विजयी विजयाय च ॥२३॥\n\n\n\n\n\nइति श्रीगर्गसंहितायां हयमेधखण्डे \n\nभद्रावतीविजयो नामैकविंशोऽध्यायः ॥२१॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]