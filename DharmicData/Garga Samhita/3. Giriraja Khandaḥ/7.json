[
    {
        "text": "अध्यायः ०७\n\n\nश्रीबहुलाश्व उवाच - \n\nकति मुख्यानि तीर्थानि गिरिराजे महात्मनि । \n\n एतद्‍ब्रूहि महायोगिन् साक्षात्त्वं दिव्यदर्शनः ॥ १ ॥ \n\n श्रीनारद उवाच - \n\nराजन् गोवर्धनः सर्वः सर्वतीर्थवरः स्मृतः । \n\n वृन्दावनं च गोलोकमुकुटोऽद्रिः प्रपूजितः ॥ २ ॥ \n\n गोपगोपीगवां रक्षाप्रदः कृष्णप्रियो महान् । \n\n पूर्णब्रह्मातपत्रो यः यस्मात्तीर्थवरस्तु कः ॥ ३ ॥ \n\n इन्द्रयागं विनिर्भर्स्त्य सर्वैर्निजजनैः सह । \n\n यत्पूजनं समारेभे भगवान् भुवनेश्वरः ॥ ४ ॥ \n\n परिपूर्णतमः साक्षाच्छ्रीकृष्णो भगवान्स्वयम् । \n\n असंख्यब्रह्माण्डपतिर्गोलोकेशः परात्परः ॥ ५ ॥ \n\n यस्मिन्स्थितः सदा क्रीडामर्भकैः सह मैथिल । \n\n करोति तस्य माहात्म्यं वक्तुं नालं चतुर्मुखः ॥ ६ ॥ \n\n यत्र वै मानसी गंगा महापापौघनाशिनी । \n\n गोविन्दकुण्डं विशदं शुभं चन्द्रसरोवरम् ॥ ७ ॥ \n\n राधाकुण्डः कृष्णकुण्डो ललिताकुण्ड एव च । \n\n गोपालकुंडस्तत्रैव कुसुमाकर एव च ॥ ८ ॥ \n\n श्रीकृष्णमौलिसंस्पर्शान्मौलिचिह्ना शिलाऽभवत् । \n\n तस्या दर्शनमात्रेण देवमौलिर्भवेज्जनः ॥ ९ ॥ \n\n यस्यां शिलायां कृष्णेन चित्राणि लिखितानि च । \n\n अद्यापि चित्रिता पुण्या नाम्ना चित्रशिला गिरौ ॥ १० ॥ \n\n यां शिलामर्भकैः कृष्णो वादयन् क्रीडने रतः । \n\n वादनी सा शिला जाता महापापौघनाशिनी ॥ ११ ॥ \n\n यत्र श्रीकृष्णचन्द्रेण गोपालैः सह मैथिल । \n\n कृता वै कंदुकक्रीडा तत्क्षेत्रं कंदुकं स्मृतम् ॥ १२ ॥ \n\n दृष्ट्वा शक्रपदं याति नत्वा ब्रह्मपदं च तत् । \n\n विलुंठन् यस्य रजसा साक्षाद्‌विष्णुपदं व्रजेत् ॥ १३ ॥ \n\n गोपानामुष्णिषाण्यत्र चोरयामास माधवः । \n\n औष्णिषं नाम तत्तीर्थं महापापहरं गिरौ ॥ १४ ॥ \n\n तत्रैकदा वै दधिविक्रयार्थं \n\n     विनिर्गतो गोपवधूसमूहः । \n\n श्रुत्वा क्वणन्नूपुरशब्दमारा- \n\n     द्रुरोध तन्मार्गमनंगमोही ॥ १५ ॥ \n\n वंशीधरो वेत्रवरेण गोपैः \n\n     पुरश्च तासां विनिधाय पादम् । \n\n मह्यं करादानधनाय दानं \n\n     देहीति गोपीर्निजगाद मार्गे ॥ १६ ॥ \n\n गोप्य ऊचुः - \n\nवक्रस्त्वमेवासि समास्थितः पथि \n\n     गोपार्भकैर्गोरसलम्पटो भृशम् । \n\n मात्रा च पित्रा सह कारयामो \n\n     बलाद्‌भवन्तं किल कंसबन्धने ॥ १७ ॥ \n\n श्रीभगवानुवाच - \n\nकंसं हनिष्यामि महोग्रदण्डं \n\n     सबांधवं मे शपथो गवां च । \n\n एवं करिष्यामि यदोः पुरे बला- \n\n     न्नेष्ये सदाहं गिरिराजभूमेः ॥ १८ ॥ \n\n श्रीनारद उवाच - \n\nइत्युक्त्वा दधिपात्राणि बालैर्नीत्वा पृथक् पृथक् । \n\n भूपृष्ठे पोथयामास सानन्दं नन्दनन्दनः ॥ १९ ॥ \n\n अहो एष परं धृष्टो निर्भयो नन्दनन्दनः । \n\n निरंकुशो भाषणीयो वने वीरः पुरेऽबलः ॥ २० ॥ \n\n ब्रुवामहे यशोदायै नन्दाय च किलाद्य वै । \n\n एवं वदन्त्यस्ता गोप्यः सस्मिताः प्रययुर्गृहान् ॥ २१ ॥ \n\n नीपपालाशपत्राणां कृत्वा द्रोणानि माधवः । \n\n जघास बालकैः सार्द्धं पिच्छलानि दधीनि च ॥ २२ ॥ \n\n द्रोणाकाराणि पत्राणि बभूवुः शाखिनां तदा । \n\n तत्क्षेत्रं च महापुण्यं द्रोणं नाम नृपेश्वर ॥ २३ ॥ \n\n दधिदानं तत्र कृत्वा पीत्वा पत्रधृतं दधि । \n\n नमस्कुर्यान्नरस्तस्य गोलोकान्न च्युतिर्भवेत् ॥ २४ ॥ \n\n नेत्रे त्वाच्छाद्य यत्रैव लीनोऽभून्माधवोऽर्भकैः । \n\n तत्र तीर्थं लौकिकं च जातं पापप्रणाशनम् ॥ २५ ॥ \n\n कदम्बखण्डतीर्थं च लीलायुक्तं हरेः सदा । \n\n तस्य दर्शनमात्रेण नरो नारायणो भवेत् ॥ २६ ॥ \n\n यत्र वै राधया रासे शृङ्गारोऽकारि मैथिल । \n\n तत्र गोवर्धने जातं स्थले शृङ्गारमण्डलम् ॥ २७ ॥ \n\n येन रूपेण कृष्णेन धृतो गोवर्धनो गिरिः । \n\n तद्‌रूपं विद्यते तत्र नृप शृङ्गारमण्डलम् ॥ २८ ॥ \n\n अब्दाश्चतुःसहस्राणि तथा चाष्टौ शतानि च । \n\n गतास्तत्र कलेरादौ क्षेत्रे शृङ्गारमण्डले ॥ २९ ॥ \n\n गिरिराजगुहामध्यात्सर्वेषां पश्यतां नृप । \n\n स्वतः सिद्धं च तद्‌रूपं हरेः प्रादुर्भविष्यति ॥ ३० ॥ \n\n श्रीनाथं देवदमनं तं वदिष्यन्ति सज्जनाः । \n\n गोवर्धने गिरौ राजन् सदा लीलां करोति यः ॥ ३१ ॥ \n\n ये करिष्यन्ति नेत्राभ्यां तस्य रूपस्य दर्शनम् । \n\n ते कृतार्था भविष्यन्ति मैथिलेन्द्र कलौ जनाः ॥ ३२ ॥ \n\n जगन्नाथो रंगनाथो द्वारकानाथ एव च । \n\n बद्रीनाथश्चतुष्कोणे भारतस्यापि पर्वते ॥ ३३ ॥ \n\n मध्ये गोवर्धनस्यापि नाथोऽयं वर्तते नृप । \n\n पवित्रे भारते वर्षे पंच नाथाः सुरेश्वराः ॥ ३४ ॥ \n\n सद्धर्ममण्डपस्तम्बा आर्तत्राणपरायणाः । \n\n तेषां तु दर्शनं कृत्वा नरो नारायणो भवेत् ॥ ३५ ॥ \n\n चतुर्णां भुवि नाथानां कृत्वा यात्रां नरः सुधीः । \n\n न पश्येद्देवदमनं स न यात्राफलं लभेत् ॥ ३६ ॥ \n\n श्रीनाथं देवदमनं पश्येद्‌गोवर्धने गिरौ । \n\n चतुर्णां भुवि नाथानां यात्रायाः फलमाप्नुयात् ॥ ३७ ॥ \n\n ऐरावतस्य सुरभेः पादचिह्नानि यत्र वै । \n\n तत्र नत्वा नरः पापी वैकुण्ठं याति मैथिल ॥ ३८ ॥ \n\n हस्तचिह्नं पादचिह्नं श्रीकृष्णस्य महात्मनः । \n\n दृष्ट्वा नत्वा नरः कश्चित्साक्षात्कृष्णपदं व्रजेत् ॥ ३९ ॥ \n\n एतानि नृप तीर्थानि कुंडाद्यायतनानि च । \n\n अंगानि गिरिराजस्य किं भूयः श्रोतुमिच्छसि ॥ ४० ॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nगिरिराजतीर्थवर्णनं नाम सप्तमोऽध्यायः ॥ ७ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]