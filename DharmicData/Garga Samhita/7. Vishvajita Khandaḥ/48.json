[
    {
        "text": "अध्यायः ४८\n\n\n श्रीनारद उवाच -\n\nस्वपुरे पतितो मूर्च्छां गतः शक्रसखो भृशम् ॥\n\nउत्तस्थौ च क्षणं तत्र किंचिद्‍व्याकुलमानसः ॥१॥\n\nअथ कार्ष्णिं परं ब्रह्म ज्ञात्वा शक्रसखस्त्वरन् ॥\n\nस्वसकाशाद्‌बलं नीत्वा यदूनां च बलं ययौ ॥२॥\n\nऐरावतकुलेभाश्च त्रिशुंडा दंडदंतिनः ॥\n\nचतुर्दंता श्वेतवर्णाः सहस्राणि मदच्युतः ॥३॥\n\nहेमाद्रिप्रभवा नागा योजनद्वयविग्रहाः ॥\n\nकोटिशः पर्वताकारा उन्मत्ता दिग्गजा इव ॥४॥\n\nदिव्यास्या दिव्यगतयः कोटिशः कोटिशो नृप ॥\n\nशतार्बुदा रथा दिव्याः शातकौंभमयाः पराः ॥५॥\n\nअयुतानि विमानानां योजनद्वयशालिनाम् ॥\n\nनियुतं कामधेनूनां पारिजातसहस्रकम् ॥६॥\n\nकरिदन्तखचित्स्तंभ-हेमरत्‍नखचित्पदाः ॥\n\nमुक्तास्तडागसंवृद्धा गुणयंत्रस्फुरत्प्रभाः ॥७॥\n\nमल्लिकामकरन्दार्द्राः शिरीषकुसुमाकुलाः ॥\n\nपयःफेननिभाः शय्याः कोटिशः सोपबर्हणाः ॥८॥\n\nवितानानि विचित्राणि भित्तिवस्त्राणि कोटिशः ॥\n\nआसनानि मृदुस्पर्श-चित्रवर्णानि सर्वशः ॥९॥\n\nदीर्घाणि चोपबर्हाणि विश्वकर्मकृतानि च ॥\n\nमुक्तास्तबकहेमाद्यैः खचितानि सहस्रशः ॥१०॥\n\nसहस्रशो जवनिकाः शिबिकाश्चैव कोटिशः ॥\n\nछत्राणां चामराणां च दिव्यसिंहासनैः सह ॥११॥\n\nव्यजनानां तथा कोटी राज्यश्रीभूषणानि च ॥\n\nपीयूषाणां द्रोणकोटिः सुधर्मा च सभा तथा ॥१२॥\n\nएवं च सर्वतोभद्रपद्मानीति सहस्रकम् ॥\n\nहीरकाणां च हरितां मुक्तानां च तथैव हि ॥१३॥\n\nगोमेदानां कोटिभारा नीलकानां तथैव च ॥\n\nअदित्यचंद्रकांतीनां वैदूर्याणां सहस्रशः ॥१४॥\n\nस्यमन्तकमणीनां च कोटिभाराः समागताः ॥\n\nतथा वै पद्मरागाणां भारा विद्ध्यर्बुदं नृप ॥१५॥\n\nजांबूनदसुवर्णानां हाटकानां तथैव च ॥\n\nसुवर्णाद्रिसुवर्णानां कोटिभारश्च कोटिशः ॥१६॥\n\nराज्यं नवविधीन्सर्वान्देवानां मैथिलेश्वर ॥\n\nअष्टानां लोकपालानामाधिपत्याधिरक्षकः ॥१७॥\n\nनीत्वोद्धवं शक्रसखो दत्त्वैवं बलिमद्‌भुतम् ॥\n\nकौशल्यहेतवे कार्ष्णिं प्रणनाम कृतांजलिः ॥१८॥\n\nतस्मै तुष्टः शंबरारिः प्रददौ रत्‍नमालिकाम् ॥\n\nसंस्थाप्य राज्ये तं राजन्नेषा हि प्रकृतिः सताम् ॥१९॥\n\nइत्थं शक्रसखं जित्वा प्रद्युम्नाय बलिं ददौ ॥\n\nशिबिराणां समूहोऽभूदरुणोदानदीमनु ॥२०॥\n\nमहाधनखचिद्‌भिश्च वितानैः शतयोजनम् ॥\n\nपतत्पताकैर्दिव्याभैर्भून्यस्तविजयध्वजैः ॥२१॥\n\nविरेजे शिबिरव्यूहो लहरीभिः पयोदधिः ॥\n\nआकाशादागतं तत्र गजारूढं पुरन्दरम् ॥२२॥\n\nससैन्यं सहसा राजन्दुंदुभिध्वनिसंयुतम् ॥\n\nसंवीक्ष्य वेगतो वीरा जगृहुः शस्त्रसंहतिम् ॥२३॥\n\nपुनरिन्द्रं च तं ज्ञात्वा बभूवुर्हर्षिता नृपाः ॥\n\nश्रीप्रद्युम्नं सभामध्ये कथयन्मघवा तदा ॥२४॥\n\nशृणु राजन्महाबाहो त्वं परावरवित्तमः ॥\n\nलीलावती नाम पुरी शुभा हेमाद्रिसानुषु ॥२५॥\n\nविद्याधरेशः सुकृती तत्र राज्यं करोति हि ॥\n\nतत्कन्या सुंदरीनामा शतचन्द्रनिभा शुभा ॥२६॥\n\nआगता देवताः सर्वास्तस्या राजन्स्वयंवरे ॥\n\nलोकपालास्तथा सर्वे संप्राप्ता दिव्यविग्रहाः ॥२७॥\n\nयं दृष्ट्वा मूर्च्छिताहं स्यां स मे भर्ता भविष्यति ॥\n\nगिरेत्येवं प्रजल्पंती सुंदरं वरमिच्छती ॥२८॥\n\nतत्रापि गच्छ सहसा भ्रातृभिः सह कौतुके ॥\n\nस्वयंवरं पश्य वरं देवलोकैश्च मण्डितम् ॥२९॥\n\nश्रीनारद उवाच -\n\nतच्छ्रुत्वा भगवान्कार्ष्णि-र्यादवैर्भ्रातृभिः सह ॥\n\nपुरन्दरेण सहसा पुरीं लीलावतीं ययौ ॥३०॥\n\nविशालाजिरसंयुक्ते खचिद्‌रत्‍नमनोहरे ॥\n\nचन्दनागुरुकस्तूरीकुंकुमद्रवचर्चिते ॥३१॥\n\nमुक्तायुक्तैस्तोरणैश्च वितानैः सुमहाधनैः ॥\n\nजांबूनदासनैः साक्षादिंद्रलोक इवापरे ॥३२॥\n\nतस्मिन्स्वयंवरे तस्थौ प्रद्युम्नो दिव्य आसने ॥\n\nगिरिशशृङ्गे यथा सिंहः सर्वेषां पश्यतां नृप ॥३३॥\n\nव्रजेशा मुनयस्तत्र देवा रुद्रगणास्तथा ॥\n\nमरुतो रवयश्चैव वसवो ह्यग्नयोऽश्विनौ ॥३४॥\n\nयमोऽथ वरुणः सोमो धनदः शक्र एव हि ॥\n\nसिद्धा विद्याधराश्चैव गंधर्वः किन्नरास्तथा ॥३५॥\n\nअन्ये समागताः सर्वे रत्‍नाभरणभूषिताः ॥\n\nजहुर्वैवाहिकीमाशां प्रद्युम्नं वीक्ष्य मैथिल ॥३६॥\n\nसा सुंदरी तत्र सुरत्‍नमालया\n\n     रतिं च रंभां क्षिपतीव निर्गता ॥\n\nवाणी रमां रुपवतीं पुलोमजां\n\n     विडंबयन्तीव बभौ वरांगना ॥३७॥\n\nयां वीक्ष्य सर्वेषु सदःसु सर्वतो\n\n     मोहं प्रयातेषु तथैव मैथिल ॥\n\nश्रीः सर्वलोकस्य च पश्यतो वरं\n\n     विचिन्वती सा चपलेव चांबुदम् ॥३८॥\n\nदिव्यांबरं पद्मदलायतेक्षणं\n\n     प्रद्युम्नवीरं नरलोकसुन्दरम् ॥\n\nसमेत्य मूर्च्छां समवाप सुन्दरी\n\n     विद्याधरी सा पुनराप संज्ञाम् ॥३९॥\n\nसमुत्थिता सात्वतहर्षविह्वला\n\n     तस्थौ सुमालां विनिधाय तद्‌गले ॥\n\nविद्याधरेशः सुकृती च सुन्दरीं\n\n     सुतां ददौ मैथिल शंबरारये ॥४०॥\n\nनदत्सु तूर्य्येषु तदैव निर्जरा\n\n     न सेहिरे वीक्ष्य विवाहमंगलम् ॥\n\nतं सर्वतः संरुरुधुः स्वयंवरं\n\n     प्रचण्डमेघा इव भास्करं परम् ॥४१॥\n\nक्रोधावृतांस्तानमरान्धनुर्धरान्\n\n     मदोद्धतान् वीक्ष्य हरेः स्वयंवरम् ॥\n\nश्रीकृष्णदत्तं सशरं धनुः स्वयं\n\n     वरं गृहीत्वा यदुभिर्जगर्ज ह ॥४२॥\n\nतच्चापमुक्तैर्विशिखैः स्फुरत्प्रभै-\n\n     श्छिन्नायुधा मैथिल शीर्णकञ्चुकाः ॥\n\nविदुद्रुवुस्ते च दिशो दशामरा\n\n     नीहारमेघा इव सूर्यरश्मिभिः ॥४३॥\n\nप्रद्युम्नो भगवान्साक्षादित्थं जित्वा स्वयंवरम् ॥\n\nविजित्येलावृतं खंडं भारतं गंतुमुद्यतः ॥४४॥\n\nभातृभिर्यदुभिः सैन्यैः सर्वमंत्रिजनैः सह ॥\n\nआययौ भारतं खंडं नादयन् जयदुन्दुभीन् ॥४५॥\n\nपश्यन्देशाननेकांश्च जंबूद्वीपजयो बली ॥\n\nआनर्तान्द्वारकान्देशान् प्राप्तोऽभूत्स हरेः सुतः ॥४६॥\n\nप्रद्युम्नप्रेषितः साक्षादुद्धवो बुद्धिसत्तमः ॥\n\nप्रणनामोग्रसेनं तं सभायां श्रीहरिं बली ॥४७॥\n\nवर्षे वर्षेऽपि यज्जातं जंबुद्विपजयं तथा ॥\n\nतत्सर्वं हि यथायोग्यं कथयामास चोद्धवः ॥४८॥\n\nश्रीकृष्णबलदेवाभ्यां सर्वैर्वृद्धजनैः सह ॥\n\nप्रद्युम्नं तं समानेतुमुग्रसेनो विनिर्गतः ॥४९॥\n\nगीतवादित्रघोषेण ब्रह्मघोषेण भूयसा ॥\n\nमुक्तावर्षैर्लाजपुष्पैः पाठारावैः सुमंगलैः ॥५०॥\n\nवारणेन्द्रं पुरस्कृत्य सौवर्णैः कलशैर्नृप ॥\n\nगंधर्वैर्वारमुख्याभिः शंखदुन्दुभिवेणुभिः ॥५१॥\n\nगंधाक्षतैर्हेमपात्रैः पुष्पधूपैर्यवांकुरैः ॥\n\nउग्रसेनः शंबरारेः संमुखं चाजगाम ह ॥५२॥\n\nखड्गं नीत्वोग्रसेनस्य पुरो धृत्वा कृतांजलिः ॥\n\nननाम कार्ष्णिर्यदुभिर्भ्रातृभिः सह मैथिल ॥५३॥\n\nश्रीकृष्णं सबलं नत्वा सर्वान् वृद्धान्प्रणम्य च ॥\n\nगर्गाचार्यं ननामाशु प्रद्युम्नो मीनकेतनः ॥५४॥\n\nसंश्लाघ्याभ्यर्च्य विधिवद्‍ब्राह्मणैर्वेदसूक्तिभिः ॥\n\nआरोप्य वारणे कार्ष्णिमुग्रसेनः पुरीं ययौ ॥५५॥\n\nमंगलं द्वारकायां च सर्वत्राभूद्‍गृहे गृहे ॥\n\nइत्थं नृप ते कथितं किं भूयः श्रोतुमिच्छसि ॥५६॥"
    }
]