[
    {
        "text": "अध्यायः १३\n\n\n श्रीनारद उवाच -\n\nकृतमालां ताम्रपर्णीं स्नात्वा श्रीयादवेश्वरः ॥\n\nयदुभिः सैनिकैः सार्द्धं राजन् राजपुरं ययौ ॥१॥\n\nशाल्वो राजपुराधीशः श्रुत्वा मन्मुखतो यदून् ॥\n\nआगतान् स ययौ शीघ्रं द्विविदं वानराधिपम् ॥२॥\n\nद्विविदो ह्यतिसंक्रुद्धो वीरो मित्रसहायकृत् ॥\n\nशंबरारिबलं प्रागाच्चालयन् वसुधातलम् ॥३॥\n\nविददार नखैर्दंतैः पताकाध्वजपट्टकान् ॥\n\nकाश्मीरकंबलैर्युक्तान्सामुद्रान्स्वर्णभूषितान् ॥४॥\n\nरथानुत्पातयामास गजानारुह्य वेगतः ॥\n\nअश्वान्विद्रावयामास भ्रूभंगैर्वानरस्वनैः ॥५॥\n\nइत्थं कोलाहले जाते प्रद्युम्नो धन्विनां वरः ॥\n\nआजगाम रथेनासौ धनुष्टंकारयन् मुहुः ॥६॥\n\nद्विविदस्तद्‌रथस्यारादुच्चक्राम मदोत्कटः ॥\n\nछत्रं ध्वजं स्वपुच्छेन कंपयन्सहयं रथम् ॥७॥\n\nप्रद्युम्नः स्वधनुष्कोट्या धृत्वा कण्ठे चकर्ष ह ॥\n\nकपिस्तदातिकुपितो मुष्टिना तं तताड ह ॥८॥\n\nप्रद्युम्नो धनुरादय सज्जं कृत्वा विधानतः ॥\n\nआकृष्य कर्णपर्यन्तं विशिखेन तताड् तम् ॥९॥\n\nविशिखी भ्रामयित्वा तं गगने शतयोजनम् ॥\n\nप्रहरार्द्धेन राजेन्द्र लंकाया संन्यपातयत् ॥१०॥\n\nरक्षोभिः सह तद्युद्धं बभूव घटिकाद्वयम् ॥\n\nन्यपातयत्स रक्षांसि प्रद्युम्नोऽथ यदूत्तमः ॥११॥\n\nनादयन्दुन्दुभिं राजन् विजित्य जगृहे बलिम् ॥\n\nदक्षिणां मथुरां दृष्ट्वा त्रिकूटं चारुरोह ह ॥१२॥\n\nप्रोच्चक्राम त्रिकूटात्स मैनाकशिखरोपरि ॥\n\nमैनाकात्सिंहलं चैत्य भारतं चाययौ पुनः ॥१३॥\n\nशनैः शनैर्वानरेंद्रो हिमाचलगिरिं गतः ॥\n\nहिमाचलस्य शिखरात्प्राग्ज्योतिषपुरं ययौ ॥१४॥\n\nमत्सारदेशाधिपतिं प्रद्युम्नो यादवेश्वरः ॥\n\nमहाक्षेत्रं रामकृष्णं प्रययौ सेतुबंधनम् ॥१५॥\n\nशतयोजनविस्तीर्णं समुद्रं मकरालयम् ॥\n\nवीक्ष्य कार्ष्णिर्महावीरस्तस्थौ वेलां समेत्य सः ॥१६॥\n\nसांबादीन्स समाहूयाक्रूराद्यान् यादवान्स्वकान् ॥\n\nसभायामुद्धवं प्राह कार्ष्णिर्योगेश्वरेश्वरः ॥१७॥\n\nप्रद्युम्न उवाच -\n\nबिभीषणो द्वीपपतिर्महोज्ज्वलो\n\n     लंकापतिः कौणपवृन्दमुख्यः ॥\n\nवदाथ किं भोजवराय मंत्रि-\n\n     न्न चेद्‌बलिं यच्छति मे वदाशु ॥१८॥\n\nउद्धव उवाच -\n\nत्वं देवदेवः पुरुषोत्तमोत्तमः\n\n     श्रीकृष्ण्चन्द्रः परमस्त्वमेव हि ॥\n\nत्वं पृच्छसे लोक इव प्रभो मां\n\n     मायापि ते योगिवरैर्दुरत्यया ॥१९॥\n\nब्रह्मादयो यस्य परानुशासनं\n\n     वहन्ति मूर्ध्ना सततं प्रधर्षिताः ॥\n\nस एव साक्षात्पुरुषोऽसि भूमन्\n\n     दासानुदासोऽस्मि वदामि किं ते ॥२०॥\n\nश्रीनारद उवाच -\n\nइत्युक्तः पश्यतां तेषां प्रद्युम्नो भगवान्हरिः ॥\n\nपत्रं गृहीत्वा व्यलिखत्संदेशं मैथिलेश्वर ॥२१॥\n\nश्रीभोजराजाय बलिं प्रयच्छ\n\n     बलान्न चेन्मे वचनं शृणु त्वम् ॥\n\nकोदंडमुक्तैर्विशिखैश्च सेतुं\n\n     बद्ध्वाऽऽगमिष्यामि ससैन्यसंघः ॥२२॥\n\nलिखित्वेदं समादाय कोदण्डं चण्डविक्रमः ॥\n\nबाणे पत्रं समाधाय कर्णांतं तं ततान ह ॥२३॥\n\nप्रस्फुटं स्फोटते नैव टंकारोऽभूत्तडित्स्वनः ॥\n\nननाद तेन ब्रह्माण्डं सप्तलोकैर्बिलैः सह ॥२४॥\n\nकोदण्डमुक्तो विशिखो द्योतयन्मण्डलं दिशाम् ॥\n\nविभीषणसभामध्ये संपपात तडित्स्वनः ॥२५॥\n\nतदैव राक्षासाः सर्वे प्रोत्थिताश्चकिता इव ॥\n\nसकंचुकानि शस्त्राणि जगृहुर्वेगतः खलाः ॥२६॥\n\nपत्रं बाणात्समाकृष्य पठित्वाथ बिभीषणः ॥\n\nविस्मितोऽभूत्सभामध्ये राक्षसेंद्रो महाबलः ॥२७॥\n\nप्राप्तं तदैव सदसि शुक्राचार्यं बिभीषणः ॥\n\nपूजयामास पाद्याद्यैर्नत्वा प्राह कृतांजलिः ॥२८॥\n\nबिभीषण उवाच -\n\nभगवन्कस्य बाणोऽयं भोजराजस्तु कः क्षितौ ॥\n\nकिं बलं तस्य मे ब्रूहि त्वं साक्षाद्दिव्यदर्शनः ॥२९॥\n\nश्रीशुक्र उवाच -\n\nअत्रैवोदाहरन्तीममितिहासं पुरातनम् ॥\n\nयस्य श्रवणमात्रेण राजन्पापं प्रशाम्यति ॥३०॥\n\nपुरा हि ब्रह्मणः पुत्राः सनकाद्या दिवं गताः ॥\n\nविष्णोर्लोकं ययुर्दिव्यं चरन्तो भुवनत्रयम् ॥३१॥\n\nदिगंबराञ्छिशून्मत्वा जयो विजय एव तान् ॥\n\nद्वारपालौ रुरुधतुर्वेत्रेणांतःपुरस्थितौ ॥३२॥\n\nअशपंस्तौ च ते क्रुद्धाः कृष्णदर्शनलालसाः ॥\n\nभूयास्तामसुरौ दुष्टौ शुद्धौ हि जन्मभिस्त्रिभिः ॥३३॥\n\nएवं शप्तौ स्वभवनात्पतन्तौ भूमिमण्डले ॥\n\nजज्ञाते तौ दितेः पुत्रौ दैत्यदानवपूजितौ ॥३४॥\n\nहिरण्यकशिपुर्ज्येष्ठो हिरण्याक्षोऽनुजस्तथा ॥\n\nभगवान् यज्ञवाराहो भूत्वा क्ष्मामुद्धरञ्जलात् ॥३५॥\n\nजघान मुष्टिना दैत्यं हिरण्याक्षं महाबलम् ॥\n\nहिरण्यकशिपुं साक्षान्नृसिंहश्चण्डविक्रमः ॥३६॥\n\nददार जठरे तं वै कायाधवसहायकृत् ॥\n\nभ्रातरौ तौ पुनर्जातौ केशिन्यां विश्रवःसुतौ ॥३७॥\n\nरावणः कुम्भकर्णश्च सर्वलोकैकतापनौ ॥\n\nसायकै राघवस्यापि पेततुर्युद्धमंडले ॥३८॥\n\nराक्षसेंद्रौ महावेगौ ससैन्यौ पश्यतस्तव ॥\n\nतृतीयेऽस्मिन्भवे जातौ क्षत्रियाणां कुले किल ॥३९॥\n\nशिशुपालो दन्तवक्त्रो वर्तमानौ महाबलौ ॥\n\nपरिपूर्णतमः साक्षाच्छ्रीकृष्णो भगवान्स्वयम् ॥४०॥\n\nअसंख्यब्रह्माण्डपतिर्गोलोकेशः परात्परः ॥\n\nजातस्तयोर्वधार्थाय यदुवंशे हरिः स्वयम् ॥४१॥\n\nयादवेंद्रो भूरिलीलो द्वारकायां विराजते ॥\n\nयुधिष्ठिरमहायज्ञे युद्धे शाल्वस्य माधवः ॥४२॥\n\nशिशुपालं दन्तवक्त्रं हनिष्यति न संशयः ॥\n\nतस्य पुत्रः शंबरारिर्दिग्जयार्थं विनिर्गतः ॥४३॥\n\nविजेष्यति नृपान्सर्वाञ्जंबूद्वीपस्थितान्नृपान् ॥\n\nजितेषु सत्सु देवेषु द्वारकायां यदूत्तमः ॥\n\nउग्रसेनो भोजराजो राजसूयं करिष्यति ॥४४॥\n\nतस्यैव कोदण्डविनिर्गतो बला-\n\n     त्प्रचण्डवेगो विशिखस्त्विहागतः ॥\n\nतन्नामचिह्नोऽतितडित्स्वनो बभौ\n\n     प्रद्योतयन् राक्षसमण्डलं दिशाम् ॥४५॥\n\nश्रीनारद उवाच -\n\nश्रीरामभक्तोऽथ बिभीषणोऽसौ\n\n     विज्ञाय कृष्णं नृप रामचन्द्रम् ॥\n\nनीत्वा बलिं कौणपवृंदमुख्यः\n\n     समाययौ सुंदरशत्रुसेनाम् ॥४६॥\n\nतदाऽवतीर्यार्शु महांबरात्स्फुर-\n\n     द्घनद्युतिर्दीघवपुर्जयेक्षणः ॥\n\nप्रदक्षिणीकृत्य हरेः सुतं पुनः\n\n     कृतांजलिः संमुख आस्थितोऽभूत् ॥४७॥\n\nविभीषण उवाच -\n\nनमो भगवते तुभ्यं वासुदेवाय वेधसे ॥\n\nप्रद्युम्नायानिरुद्धाय नमः संकर्षणाय च ॥४८॥\n\nनमो मत्साय कूर्माय वराहय नमो नमः ॥\n\nनमः श्रीरामचंद्राय भार्गवाय नमो नमः ॥४९॥\n\nवामनाय नमस्तुभ्यं नृसिंहाय नमो नमः ॥\n\nनमो बुद्धाय शुद्धाय कल्कये चार्तिहारिणे ॥५०॥\n\nश्रीनारद उवाच -\n\nइत्युक्त्वा श्रीहरेः पुत्रं पूजयामास मानदः ॥\n\nउपचारैः षोडशभिर्भक्त्या परमयाऽऽर्द्रवाक् ॥५१॥\n\nतस्मै तुष्टः शंबरारिर्ददौ ज्ञानं विरक्तिमत् ॥\n\nभक्तिं शांतिकरीं साक्षाद्यांति दुष्प्रेमलक्षणाम् ॥५२॥\n\nब्रह्मदत्तं महादिव्यं पद्मरागं शिरोमणिम् ॥\n\nपौलस्त्येन पुरा दत्तं रत्‍नमालां स्फुरत्प्रभाम् ॥५३॥\n\nचन्द्रकान्तमणिं तस्मै चन्द्रदत्तं ददौ पुनः ॥\n\nपीतांबरं परं साक्षात्प्रद्युम्नः परमः प्रभुः ॥५४॥\n\nबिभीषणोऽथ प्रद्युम्नं नत्वा दत्वा बलिं ततः ॥\n\nजगाम लंकां सगणो राक्षसेंद्रो महाबलः ॥५५॥"
    }
]