[
    {
        "text": "अध्यायः ०९\n\n\nगोप्य ऊचुः - \n\nवृषभानुसुते सुभ्रु सर्वशास्त्रार्थपारगे । \n\n विडंबयंती त्वं वाचा वाचं वाचस्पतेर्मुने ॥ १ ॥ \n\n एकादशीव्रतं राधे केन केन पुरा कृतम् । \n\n तद्‌ब्रूहि नो विशेषेण त्वं साक्षात् ज्ञानशेवधिः ॥ २ ॥ \n\n श्रीराधोवाच - \n\nआदौ देवैः कृतं गोप्यो वरमेकादशीव्रतम् । \n\n भ्रष्टराज्यस्य लाभार्थं दैत्यानां नाशनाय च ॥ ३ ॥ \n\n वैशंतेन पुरा राज्ञा कृतमेकादशीव्रतम् । \n\n स्वपितुस्तारणार्थाय यमलोकगतस्य च ॥ ४ ॥ \n\n अक्स्माल्लुंपकेनापि ज्ञातित्यक्तेन पापिना । \n\n एकादशी कृता येन राज्यं लेभे स लुंपकः ॥ ५ ॥ \n\n भद्रावत्यां केतुमता कृतमेकादशीव्रतम् । \n\n पुत्रहीनेन सद्वाक्यात्पुत्रं लेभे स मानवः ॥ ६ ॥ \n\n ब्राह्मण्यै देवपत्‍नीभिर्दत्तमेकादशीव्रतम् । \n\n तेन लेभे स्वर्गसौख्यं धनधान्यं च मानुषी ॥ ७ ॥ \n\n पुष्पदंतीमाल्यवंतौ शक्रशापात्पिशाचताम् । \n\n प्राप्तौ कृतं व्रतं ताभ्यां पुनर्गन्धर्वतां गतौ ॥ ८ ॥ \n\n पुरा श्रीरामचन्द्रेण कृतमेकादशीव्रतम् । \n\n समुद्रे सेतुबंधार्थं रावणस्य वधाय च ॥ ९ ॥ \n\n लयांते च समुत्पन्ना धातृवृक्षतले सुराः । \n\n एकादशीव्रतं चक्रुः सर्वकल्याणहेतवे ॥ १० ॥ \n\n व्रतं चकार मेधावी द्वादश्याः पितृवाक्यतः । \n\n अप्सरःस्पर्शदोषेण मुक्तोऽभून्निर्मलद्युतिः ॥ ११ ॥ \n\n गंधर्वो ललितः पत्‍न्या गतः शापात्स रक्षताम् । \n\n एकादशीव्रतेनापि पुनर्गंधर्वतां गतः ॥ १२ ॥ \n\n एकादशीव्रतेनापि मांधाता स्वर्गतिं गतः । \n\n सगरस्य ककुत्स्थश्च मुचकुन्दो महामतिः ॥ १३ ॥ \n\n धुंधुमारादयश्चान्ये राजानो बहवस्तथा । \n\n ब्रह्मकपालनिर्मुक्तो बभूव भगवान्भवः ॥ १४ ॥ \n\n धृष्टबुद्धिर्वैश्यपुत्रो ज्ञातित्यक्तो महाखलः । \n\n एकादशीव्रतं कृत्वा वैकुण्ठं स जगाम ह ॥ १५ ॥ \n\n राज्ञा रुक्मांगदेनापि कृतमेकादशीव्रतम् । \n\n तेन भूमण्डलं भुक्त्वा वैकुण्ठं सपुरो ययौ ॥ १६ ॥ \n\n अंबरीषेण राज्ञाऽपि कृतमेकादशीव्रतम् । \n\n नास्पृशद्‌‌ब्रह्मशापोऽपि यो न प्रतिहतः क्वचित् ॥ १७ ॥ \n\n हेममाली नाम यक्षः कुष्ठी धनदशापतः । \n\n एकादशीव्रतं कृत्वा चन्द्रतुल्यो बभूव ह ॥ १८ ॥ \n\n महीजिता नृपेणापि कृतमेकादशीव्रतम् । \n\n तेन पुत्रं शुभं लब्ध्वा वैकुण्ठं स जगाम ह ॥ १९ ॥ \n\n हरिश्चन्द्रेण राज्ञाऽपि कृतमेकादशीव्रतम् । \n\n तेन लब्ध्वा महीराज्यं वैकुण्ठं सपुरो ययौ ॥ २० ॥ \n\n श्रीशोभनो नाम पुरा कृते युगे \n\n     जामातृकोऽभून्मुचुकुन्दभूभृतः । \n\n एकादशीं यः समुपोष्य भारते \n\n     प्राप्तः स दैवैः किल मंदराचले ॥ २१ ॥ \n\n अद्यापि राज्यं कुरुते कुबेरव- \n\n     द्‌राज्ञा युतोऽसौ किल चन्द्रभागया । \n\n एकादशी सर्वतिथीश्वरीं परां \n\n     जानीथ गोप्यो न हि तत्समाऽन्या ॥ २२ ॥ \n\n श्रीनारद उवाच - \n\nइति राधामुखाच्छ्रुत्वा यज्ञसीताश्च गोपिकाः । \n\n एकादशीव्रतं चक्रुर्विधिवत्कृष्णलालसाः ॥ २३ ॥ \n\n एकादशीव्रतेनापि प्रसन्नः श्रीहरिः स्वयम् । \n\n मार्गशीर्षे पूर्णिमायां रासं ताभिश्चकार ह ॥ २४ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nएकादशीमाहात्म्यं नाम नवमोऽध्यायः ॥ ९ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]