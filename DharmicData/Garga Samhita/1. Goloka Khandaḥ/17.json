[
    {
        "text": "अध्यायः १७\n\n\nश्रीनारद उवाच -\n\nअथ बालौ कृष्णरामौ गौरश्यामौ मनोहरौ ।\n\nलीलया चक्रतुरलं सुंदरं नंदमंदिरम् ॥ १ ॥\n\nरिंगमाणौ च जानुभ्यां पाणिभ्यां सह मैथिल ।\n\nव्रजताल्पेन कालेन ब्रुवंतौ मधुरं व्रजे ॥ २ ॥\n\nयशोदया च रोहिण्या लालितौ पोषितौ शिशू ।\n\nकदा विनिर्गतावङ्कात्क्वचिदङ्कं समास्थितौ ॥ ३ ॥\n\nमंजीरकिंकिणीरावं कुर्वंतौ तावितस्ततः ।\n\nत्रिलोकीं मोहयंतौ द्वौ मायाबालकविग्रहौ ॥ ४ ॥\n\nक्रीडन्तमादाय शिशुं यशोदा-\n\n     जिरे लुठंतं व्रजबालकैश्च ।\n\nतद्‌धूलिलेपावृतधूसरांगं\n\n     चक्रे ह्यलं प्रोक्षणमादरेण ॥ ५ ॥\n\nजानुद्वयाभ्यां च समं कराभ्यां\n\n     पुनर्व्रजन्प्रांगणमेत्य कृष्णः ।\n\nमात्रंकदेशे पुनराव्रजन्सन्\n\n     बभौ व्रजे केसरिबाललीलः ।\n\nतं सर्वतो हैमनचित्रयुक्तं\n\n     पीतांबरं कंचुकमादधानम् ।\n\nस्फुरत्प्रभं रत्‍नमयं च मौलिं\n\n     दृष्ट्वा सुतं प्राप मुदं यशोदा ॥ ७ ॥\n\nबालं मुकुंदमतिसुंदरबालकेलिं\n\n     दृष्ट्वा परं मुदमवापुरतीव गोप्यः ।\n\nश्रीनंदराजव्रजमेत्य गृहं विहाय\n\n     सर्वास्तु विस्मृतगृहाः सुखविग्रहास्ताः ॥ ८ ॥\n\nश्रीनंदराजगृहकृत्रिमसिंहरूपं\n\n     दृष्ट्वा व्रजन्प्रतिरवन्नृप भीरुवद्यः ।\n\nनीत्वा च तं निजसुतं गृहमाव्रजंतीं\n\n     गोप्यो व्रजे सघृणया ह्यवदन् यशोदाम् ॥ ९ ॥\n\nगोप्य ऊचुः -\n\nक्रीडार्थं चपलं ह्येनं मा बहिः कारयांगणात् ।\n\nबालकेलिं दुग्धमुखं काकपक्षधरं शुभे ॥ १० ॥\n\nऊर्ध्वदंतद्वयं जातं पूर्वं मातुलदोषदम् ।\n\nअस्यापि मातुलो नास्ति ते सुतस्य यशोमति ॥ ११ ॥\n\nतस्माद्दानं तु कर्तव्यं विघ्नानां नाशहेतवे ।\n\nगोविप्रसुरसाधूनां छंदसां पूजनं तथा ॥ १२ ॥\n\nश्रीनारद उवाच -\n\nतदा यशोदारोहिण्यौ सुतकल्याणहेतवे ।\n\nवस्त्ररत्‍ननवान्नानां दानं नित्यं च चक्रतुः ॥ १३ ॥\n\nअथ व्रजे रामकृष्णौ बालसिंहावलोकनौ ।\n\nपद्‌भ्यां चलंतौ घोषेषु वर्धमानौ बभूवतुः ॥ १४ ॥\n\nश्रीदामसुबलाद्यैश्च वयस्यैर्व्रजबालकैः ।\n\nयमुनासिकते शुभ्रे लुठंतौ सकुतूहलौ ॥ १५ ॥\n\nकालिंद्युपवने श्यामैस्तमालैः सघनैर्वृते ।\n\nकदंबकुंजशोभाढ्ये चेरतू रामकेशवौ ॥ १६ ॥\n\nजनयन् गोपगोपीनामानन्दं बाललीलया ।\n\nवयस्यैश्चोरयामास नवनीतं घृतं हरिः ॥ १७ ॥\n\nएकदा ह्युपनंदस्य पत्‍नी नाम्ना प्रभावती ।\n\nश्रीनन्दमन्दिरं प्राप्ता यशोदां प्राह गोपिका ॥ १८ ॥\n\nप्रभावत्युवाच -\n\nनवनीतं घृतं दुग्धं दधि तक्रं यशोमति ।\n\nआवयोर्भेदरहितः त्वत्प्रसादाच्च मेऽभवत् ॥ १९ ॥\n\nनाहं वदामि चानेन स्तेयं कुत्रापि शिक्षितम् ।\n\nशिक्षां करोषि न सुते नवनीतमुषि स्वतः ॥ २० ॥\n\nयदा मया कृता शिक्षा तदा धृष्टस्तवांगजः ।\n\nगालिप्रदानं दत्त्वायं द्रवति प्रांगणान्मम ॥ २१ ॥\n\nव्रजाधीशस्य पुत्रोऽयं भूत्वा स्तेयं समाचरेत् ।\n\nन मया कथितं किंचिद्‌यशोदे तव गौरवात् ॥ २२ ॥\n\nश्रीनारद उवाच -\n\nश्रुत्वा प्रभावतीवाक्यं यशोदा नंदगेहिनी ।\n\nबालं निर्भर्त्स्य तामाह साम्ना प्रेमपरायणा ॥ २३ ॥\n\nश्रीयशोदा उवाच -\n\nगवां कोटिर्गृहे मेऽस्ति गोरसैरार्द्रिताचला ।\n\nन जाने दधिमुड् बालो नात्ति सोऽत्र कदाचन ॥ २४ ॥\n\nअनेन मुषितं गव्यं तत्समं त्वं गृहाण मे ।\n\nते शिशौ मे शिशौ भेदो नास्ति किंचित्प्रभावति ॥ २५ ॥\n\nनवनीतमुखं चैनमत्र त्वं ह्यानयिष्यसि ।\n\nतदा शिक्षां करिष्यामि भर्त्सनं बंधनं तथा ॥ २६ ॥\n\nश्रीनारद उवाच -\n\nश्रुत्वा वाक्यं तदा गोपी प्रसन्ना गृहमागता ।\n\nएकदा दधिचौर्यार्थं कृष्णस्तस्या गृहं गतः ॥ २७ ॥\n\nवयस्यैर्बालकैः सार्द्धं पार्श्वकुड्ये गृहस्य च ।\n\nहस्ताद्धस्तं संगृहीत्वा शनैः कृष्णो विवेश ह ॥ २८ ॥\n\nशिक्यस्थं गोरसं दृष्ट्वा हस्ताग्राह्यं हरिः स्वयम् ।\n\nउलूखले पीठके च गोपान्स्थाप्यारुरोह तम् ॥ २९ ॥\n\nतदपि प्रांशुना लभ्यं गोरसं शिक्यसंस्थितम् ।\n\nश्रीदाम्ना सुबलेनापि दंडेनापि तताड च ॥ ३० ॥\n\nभग्नभाण्डात्सर्वगव्यं बृहद्‌भूमौ मनोहरम् ।\n\nजगास सबलो मर्कैर्बालकैः सह माधवः ॥ ३१ ॥\n\nभग्नभांडस्वनं श्रुत्वा प्राप्ता गोपी प्रभावती ।\n\nपलायितेषु बालेषु जग्राह श्रीकरं हरेः ॥ ३२ ॥\n\nनीत्वा मृषाश्रुं भीरुं च गच्छन्ती नन्दमंदिरम् ।\n\nअग्रे नन्दं स्थितं दृष्ट्वा मुखे वस्त्रं चकार ह ॥ ३३ ॥\n\nहरिर्विचिंतयन्नित्थं माता दंडं प्रदास्यति ।\n\nदधार तद्‌बालरूपं स्वच्छन्दगतिरीश्वरः ॥ २४ ॥\n\nसा यशोदां समेत्याशु प्राह गोपी रुषान्विता ।\n\nभांडं भग्नीकृतं सर्वं मुषितं दध्यनेन वै ॥ ३५ ॥\n\nयशोदा तत्सुतं वीक्ष्य हसंती प्राह गोपिकाम् ।\n\nवस्त्रांतं च मुखाद्‌गोपी दूरीकृत्य वदांहसः ॥ ३६ ॥\n\nअपवादो यदा देयो निर्वासं कुरु मे परात् ।\n\nयुष्मत्पुत्रकृतं चौर्यमस्मत्पुत्रकृतं भवेत् ॥ ३७ ॥\n\nजनलज्जासमायुक्ता दूरीकृत्य मुखांबरम् ।\n\nसापि प्राह निजं बालं वीक्ष्य विस्मितमानसा ॥ ३८ ॥\n\nनिष्पदस्त्वं कुतः प्राप्तो व्रजसारोऽस्ति मे करे ।\n\nवदन्तीत्थं च तं नीत्वा निर्गता नन्दमंदिरात् ॥ ३९ ॥\n\nयशोदा रोहिणी नंदो रामो गोपाश्च गोपिकाः ।\n\nजहसुः कथयंतस्ते दृष्टोऽन्यायो व्रजे महान् ॥ ४० ॥\n\nभगवांस्तु बहिर्वीथ्यां भूत्वा श्रीनन्दनन्दनः ।\n\nप्रहसन् गोपिकां प्राह धृष्टांगश्चंचलेक्षणः ॥ ४१ ॥\n\nश्रीभगवान् उवाच -\n\nपुनर्मां यदि गृह्णासि कदाचित्त्वं हि गोपिके ।\n\nते भर्तृरूपस्तु तदा भविष्यामि न संशयः ॥ ४२ ॥\n\nश्रीनारद उवाच -\n\nश्रुत्वा सा विस्मिता गोपी गता गेहेऽथ मैथिल ।\n\nतदा सर्वगृहे गोप्यो न गृह्णन्ति हरिं ह्रिया ॥ ४३ ॥"
    }
]