[
    {
        "text": "अध्यायः २३\n\n\n\nश्रीनारद उवाच -\n\nएकदा नृप गोपालाः शकटै रत्‍नपूरितैः ।\n\nवृषभानूपनन्दाद्या आजग्मुश्चांबिकावनम् ॥ १ ॥\n\nभद्रकालीं पशुपतिं पूजयित्वा विधानतः ।\n\nददुर्दानं द्विजातिभ्यः सुप्तास्तत्र सरित्तटे ॥ २ ॥\n\nतत्रैको निर्गतो रात्रौ सर्पो नन्दं पदेऽग्रहीत् ।\n\nकृष्ण कृष्णेति चुक्रोश नन्दोऽतिभयविह्वलः ॥ ३ ॥\n\nतदोल्मुकैर्गोपबालास्तोदुराजगरं नृप ।\n\nपदं सोऽपि न तत्याज सर्पोऽथ स्वमणिं यथा ॥ ४ ॥\n\nतताड स्वपदा सर्पं भगवान् लोकपावनः ।\n\nत्यक्त्त्वा तदैव सर्पत्वं भूत्वा विद्याधरः कृती ।\n\nनत्वा कृष्णं परिक्रम्य कृतांजलिपुटोऽवदत् ॥ ५ ॥\n\nसुदर्शन उवाच -\n\nअहं सुदर्शनो नाम विद्याधरवरः प्रभो ।\n\nअष्टावक्रं मुनिं दृष्ट्वा हसितोऽस्मि महाबलः ॥ ६ ॥\n\nमह्यं शापं ददौ सोऽपि त्वं सर्पो भव दुर्मते ।\n\nतच्छापादद्य मुक्तोऽहम् कृपया तव माधव ॥ ७ ॥\n\nत्वत्पादपद्ममकरंदरजःकणानां\n\n     स्पर्शेन दिव्यपदवीं सहसागतोऽस्मि ।\n\nतस्मै नमो भगवते भुवनेश्वराय\n\n     यो भूरिभारहरणाय भूवोऽवतारः ॥ ८ ॥\n\nश्रीनारद उवाच -\n\nइति नत्वा हरिं कृष्णं राजन् विद्याधरस्तु सः ।\n\nजगाम वैष्णवं लोकं सर्वोपद्रव वर्जितम् ॥ ९ ॥\n\nनंदाद्या विस्मिताः सर्वे ज्ञात्वा कृष्णं परेश्वरम् ।\n\nअंबिकावनतः शीघ्रमाययुर्व्रजमंडलम् ॥ १० ॥\n\nइदं मया ते कथितं श्रीकृष्णचरितं शुभम् ।\n\nसर्वपापहरं पुण्यं किं भूयः श्रोतुमिच्छसि ॥ ११ ॥\n\nबहुलाश्व उवाच -\n\nअहो श्रीकृष्णचन्द्रस्य चरितं परमाद्‌भुतम् ।\n\nश्रुत्वा मनो मे तच्छ्रोतुमतृप्तं पुनरिच्छति ॥ १२ ॥\n\nअग्रे चकार कां लीलां लीलया व्रजमंडले ।\n\nहरिर्व्रजेशः परमो वद देवर्षिसत्तम ॥ १३ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nसुदर्शनोपाख्यानं नाम त्रयोविंशोऽध्यायः ॥ २३ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]