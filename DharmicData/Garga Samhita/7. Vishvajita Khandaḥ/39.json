[
    {
        "text": "अध्यायः ३९\n\n\n  श्रीनारद उवाच -\n\nशकुनिः पुनरुत्थाय स्वबलं वीक्ष्य पोथितम् ॥\n\nजग्राह स महाराज लक्षभारसमं धनुः ॥१॥\n\nनिधाय बाणं निशितं कोदण्डे चण्डविक्रमे ॥\n\nकार्ष्णिं प्राह रणे राजञ्छकुनिर्दैत्यराड्बली ॥२॥\n\nशकुनिरुवाच -\n\nकर्म प्रधानं जगतीतले मह-\n\n     त्कर्मैव साक्षाद्‌गुरुरीश्वरः प्रभुः ॥\n\nउच्चावचत्वं भवतीह कर्मणा\n\n     तेनैव राजन् विजयः पराजयः ॥३॥\n\nगवां सहस्रेषु यथा हि वत्सकः\n\n     स्वमातरं विंदति पश्यतां सताम् ॥\n\nतथा हि येनापि कृतं शुभाशुभं\n\n     नरेषु तिष्ठत्सु तमेव गच्छति ॥४॥\n\nततो विजेष्यामि दृढेन कर्मणा\n\n     रिपुं भवन्तं शपथः कृतो मया ॥\n\nसद्यः कुरु त्वं प्रतिकारमेव त-\n\n     द्येनापि न स्याद्‌भुवि ते पराजयः ॥५॥\n\nश्रीप्रद्युम्न उवाच -\n\nकर्म प्रधानं यदि मन्यसे भवान्\n\n     कालं विना तर्हि फलं न विद्यते ॥\n\nकृते च पाके यदि विघ्नता क्वचित्\n\n     सदा बलिष्ठं समयं विदुः परे ॥६॥\n\nपाकप्रकारे सति पाकसाधनं\n\n     कदापि कर्तारमृते न जायते ॥\n\nवदन्ति कर्तारमतः परं परे\n\n     न कर्म कालं शृणु दैत्यपुंगव ॥७॥\n\nयोगं विदुः केऽपि यदा ह्ययोगतः\n\n     कथं भवेत्कौ किल पाकसाधनम् ॥\n\nसर्वं हि वा योगमृते वृथा भवे-\n\n     त्काले तथा कर्मणी कर्तरि स्थिते ॥८॥\n\nयोगं तथा कर्मणि कर्तरि स्थिते\n\n     काले विधिः सांख्यमृते वृथा भवेत् ॥\n\nपाकप्रकाराद्यविचारकृद्यदा\n\n     न तर्हि पाकस्य यथा प्रसाधनम् ॥९॥\n\nयोगकर्मविधिकारकसंख्यै-\n\n     र्ब्रह्मपूरुषमृते न हि किंचित् ॥\n\nतं नमामि परिपूर्णतमांशं\n\n     येन विश्वमखिलं विदितं खे ॥१०॥\n\nशकुनिरुवाच -\n\nहे प्रद्युम्न महाबाहो त्वं साक्षाज्ज्ञानशेवधिः ॥\n\nतव दर्शनमात्रेण नरो याति कृतार्थताम् ॥११॥\n\nये त्वसंगं समासाद्य वार्तां कुर्वन्ति नित्यशः ॥\n\nतेषां तु महिमानं हि वक्तुं नालं चतुर्मुखः ॥१२॥\n\nश्रीनारद उवाच -\n\nइत्युक्त्वा शकुनिर्दैत्यो मायावी दैत्यराड्बली ॥\n\nशिक्षितं मयदैत्येन रौरवास्त्रं समादधे ॥१३॥\n\nमहोरगा दंदशूका वृश्चिकाश्च विषोत्कटाः ॥\n\nकोटिशो गरुडा बाणान्नीलकंठाः कलापिनः ॥१४॥\n\nतैर्दर्शितं बलं सर्वं फूत्कारैर्मत्ततां गतम् ॥\n\nवीक्ष्य कार्ष्णीर्महाबुद्धिर्गरुडास्त्रं समादधे ॥१५॥\n\nकोटिशो गरुडा बाणान्नीलकंठाः कलापिनः ॥\n\nअन्ये च पक्षिणो भीमा निर्गतास्तस्य पश्यतः ॥१६॥\n\nअग्रसन्नुरगान्युद्धे दन्दशूकान्सवृश्चिकान् ॥\n\nतीक्ष्णतुण्डा बृहत्पक्षाः क्षणात्तेऽदृश्यतां गताः ॥१७॥\n\nदैत्योऽपि राक्षसीं मायां गांधर्वी गौह्यकीं पुनः ॥\n\nपैशाचीं संदधे राजञ्छकुनिर्युद्धदुर्मदः ॥१८॥\n\nतद्‌बाणनिर्गता भूतास्तथा प्रेताश्च कोटिशः ॥\n\nअंगारान्मुमुचुस्ते वै करालाः कृष्णरूपिणः ॥१९॥\n\nज्ञात्वाथ तामसीं मायां पैशाचीं मीनकेतनः ॥\n\nसत्त्वास्त्रं संदधे बाणे युद्धकांक्षी हरेः सुतः ॥२०॥\n\nतस्माद्विनिर्गता राजन् कोटिशो विष्णुपार्षदाः ॥\n\nजघ्नुः पिशाचीं तां मायां पन्नगीं गरुडो यथा ॥२१॥\n\nमायां दैत्योऽपि मायावी गौह्यकीं संदधे पुनः ॥\n\nसंभूताः कोटिशो मेघा गर्जतो भीमरूपिणः ॥२२॥\n\nविष्ठां मूत्रं च रुधिरं मेदोमज्जास्थिवर्षिणः ॥\n\nज्ञात्वाथ गौह्यकीं मायां प्रद्युम्नो भगवान्हरिः ॥२३॥\n\nतन्नाशार्थं महाराज कोलास्त्रं संदधे त्विषौ ॥\n\nतद्‌गणाद्यज्ञवाराहो निर्गतो घर्घरस्वनः ॥२४॥\n\nसटा विधूय वेगेन दंष्ट्रया तीक्ष्णया घनान् ॥\n\nविदारयन्‍रणे रेजे वेणून्मत्तगजो यथा ॥२५॥\n\nदैत्योऽथ मायां गांधर्वीं चकार रणमण्डले ॥\n\nयुद्धं न दृश्यते तद्वद्धेमसौधानि कोटिशः ॥२६॥\n\nवस्त्रालंकारयुक्तानि बभूवुः पश्यतां सताम् ॥\n\nविद्याधर्यश्च गन्धर्वा गायन्तो नृत्यतत्पराः ॥२७॥\n\nमृदङ्गतालवादित्रैर्मोहनै रागमिश्रितैः ॥\n\nहावभावकटाक्षैश्च तोषयंत्यो जनान्नृप ॥२८॥\n\nमोहिन्यः सुन्दरी रामाः श्यामाः कमललोचनाः ॥\n\nतासां लावण्यरागाभ्यां मोहं यातेषु वृष्णिषु ॥२९॥\n\nगांधर्वीं मोहिनीं मायां ज्ञात्वा कार्ष्णिर्महाबलः ॥\n\nसंदधे तत्प्रहारार्थे ज्ञानास्त्रं रणमण्डले ॥३०॥\n\nज्ञानोदये तदा जाते मोहनाशो नृपेश्वर ॥\n\nनाशं गतायां मायायां शकुनिः क्रोधमूर्च्छितः ॥३१॥\n\nराक्षसीं संदधे मायां मायावी दैत्यपुंगवः ॥\n\nसपक्षैः पर्वतै राजन् क्षणात्तच्छादितं नभः ॥३२॥\n\nमहांधकारोऽभूत्पृथ्व्यां परार्द्धं च घनैरिव ॥\n\nदग्धवृक्षशिलास्थीनि कबंधरुधिराणि च ॥३३॥\n\nगदापरिघनिस्त्रिंशमुसलादीनि सर्वतः ॥\n\nअंबराद्‌बभ्रमुः शैला मेघा इव विदेहराट् ॥३४॥\n\nरक्षोगणाः शूलहस्ताश्छिन्धि भिंधीति वादिनः ॥\n\nयातुधानाश्च शतशो भक्षयन्तो द्विपान्हयान् ॥३५॥\n\nसिंहव्याघ्रवराहाश्च दृश्यंते रणमण्डले ॥\n\nमर्दयन्तो नखैर्नागांश्चर्वयंतो वपूंषि वै ॥३६॥\n\nपलायमानं स्वबलं दृष्ट्वा कार्ष्णीर्महाबलः ॥\n\nजेतुं तां राक्षसीं मायां नृसिंहास्त्रं समादधे ॥३७॥\n\nआविर्भूतो हरिः साक्षान्नृसिंहो रौद्ररूपधृक् ॥\n\nस्फुरत्सटो ललज्जिह्वो नखलांगूलभूषितः ॥३८॥\n\nचलद्‌बालो भीषणास्यो हुङ्कारेणातिभीषणः ॥\n\nसिंहनादं च कुर्वन् वै संस्थितो रणमण्डले ॥३९॥\n\nननाद तेन ब्रह्मांडं सप्तलोकैर्बिलैः सह ॥\n\nविचेलुर्दिग्गजास्तारा राजद्‌भूखंडमण्डलम् ॥४०॥\n\nगृहीत्वा ह्यंबरे शैलान्सवृक्षान्नखरः खरैः ॥\n\nपातयामास भूपृष्ठे दैत्यानां च प्रपश्यताम् ॥४१॥\n\nरक्षोगणान्संगृहीत्वा पाटयामास वेगतः ॥\n\nयातुधानगणान्पद्‌भ्यां स ममर्द हरिर्मृधे ॥४२॥\n\nसिंहान्व्याघ्रान्वराहांश्च संविदार्य नखैः खरैः ॥\n\nचिक्षेप गगने विष्णुस्तत्रैवांतर्दधे पुनः ॥४३॥\n\nनाशं गतायां मायायां राक्षस्यां रुक्मिणीसुतः ॥\n\nशंखं दघ्मौ विजयदं मौलेन्द्रं च रणांगणे ॥४४॥\n\nअभूज्जयजयारावो दुन्दुभिध्वनिमिश्रितः ॥\n\nप्रद्युम्नस्योपरि सुराः पुष्पवर्षं प्रचक्रिरे ॥४५॥\n\nस्वमायायां निर्गतायां शकुनिर्दैत्यपुंगवः ॥\n\nसरथः सैनिकैः सार्द्धं तत्रैवांतर्हितोऽभवत् ॥४६॥\n\nमायां चकार दैतेयीं मयदैत्यप्रदर्शिताम् ॥\n\nहस्तिशुण्डासमां धारां वर्षतोऽतितडित्स्वनाः ॥४७॥\n\nसांवर्त्तकगणा मेघा आजग्मुः पश्यतां सताम् ॥\n\nक्षणात्सर्वे समुद्रास्ते चण्डवातेन वेपिताः ॥४८॥\n\nक्षुभिता उर्मिसङ्घर्षावर्तैः प्लावितभूरुजाः ॥\n\nभूमण्डलं सपदि तत्प्लावितं चात्मभिः समम् ॥४९॥\n\nदृष्ट्वाथ यादवाः सर्वे प्रापुस्तत्र भयं बहु ॥\n\nवदन्तो रामकृष्णेति विस्मृतस्वपराक्रमाः ॥५०॥\n\nक्षणमात्रेण राजेंद्र तूष्णींभूताः पराजिताः ॥\n\nतदा कार्ष्णिर्महाबाहुः कोदण्डे चण्डविक्रमे ॥\n\nबाणं निधाय सहसा श्रीकृष्णास्त्रं समादधे ॥५१॥\n\nनवार्ककोटिद्युतिमन्महन्महो\n\n     वीरं जयन्मैथिल वै दिशो दश ॥\n\nसमागतं तत्र कुशस्थलीपुरः\n\n     स्वयं परं स्वार्थमिवात्मवांछितम् ॥५२॥\n\nतस्मिन्परे तेजसि नूतनांबुद-\n\n     च्छविं सुवर्णांबुजरेणुवाससम् ॥\n\nभृंगावलीकूजितकुन्तलावलिं\n\n     स्रजं दधानं नववैजयन्तीम् ॥५३॥\n\nश्रीवत्सरत्‍नोत्तमचारुवक्षसमं\n\n     चतुर्भुजं पद्मविशालवीक्षणम् ॥\n\nस्फुरत्किरीटं वरहारनूपुरं\n\n     लसन्नवार्कद्युतिहेमकुण्डलम् ॥५४॥\n\nविलोक्य देवं यदवोऽतिहर्षिताः\n\n     परं प्रणेमुः कृतहस्तसंपुटाः ॥\n\nप्रचक्रिरे मैथिल पुष्पवर्षिणो-\n\n     ऽमरा जयारावमतीव सर्वतः ॥५५॥\n\nस दैत्यशकुनेः सज्जं कोदंडं प्राच्छिनद्रुषा ॥\n\nशार्ङ्‌गमुक्तेन तच्छार्ङ्‌गी बाणेनैकेन लीलया ॥५६॥\n\nस छिन्नधन्वा शकुनिस्त्यक्त्वा युद्धं प्रधर्षितः ॥\n\nहेतिसंहतिमानेतुं ययौ चन्द्रावतीं पुरीम् ॥५७॥"
    }
]