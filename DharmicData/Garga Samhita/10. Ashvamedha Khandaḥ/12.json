[
    {
        "text": "अध्यायः १२\n\n\n\n\n\nअश्वमेधखण्डः - द्वादशोऽध्यायः \n\n\n\nअनिरुद्धस्य विजयाभिषेकम् - \n\n\n\n\n\nगर्ग उवाच - \n\nअथ राजा कुशस्थल्यां पूजयित्वा तुरंगमम् ॥ \n\n मुमोच ब्रह्मघोषेण विधिना बद्धचामरम् ॥१॥\n\n सुधाकुण्डलिकाः सोऽपि भुक्त्वा तुरगराट् ततः ॥ \n\n निर्ययौ स्वर्णमालाभिः शोभितः कुंकुमेन च ॥२॥\n\n रक्षणार्थं हयस्यार्थे चादरेण नृपेश्वरः ॥ \n\n अनिरुद्धं वृकहणमूचे रक्षार्थमुद्यतम् ॥३॥\n\n उग्रसेन उवाच - \n\nश्रीकृष्णपौत्र प्राद्युम्ने त्वया यत्कथितं वचः ॥ \n\n पालनार्थे तुरंगस्य स्वेच्छया तत्कुरु त्वरम् ॥४॥\n\n मद्‌राजसूये पूर्वं वै प्रद्युम्नेन जिता मही ॥ \n\n त्वं तु शूरोऽसि बलवान्धन्वी तस्यात्मजो महान् ॥५॥\n\n वृकस्तु शकुनेर्भ्राता महादैत्यो हतस्त्वया ॥ \n\n राजानश्च जिताः सर्वे भीष्मो युद्धे हि तोषितः ॥६॥\n\n अहो मृगांकलोकेशौ यस्मिन्संलीनतां गतौ ॥ \n\n तस्मात्वामृषयः सर्वे परिपूर्णं वदंति हि ॥७॥\n\n तस्मात्पालय त्वं वीर सेनाया च परीवृतः ॥ \n\n राजन्येभ्यश्च सर्वेभ्यो हयमेधतुरंगमम् ॥८॥\n\n अर्भकान्विरथान्भीतान्-प्रपन्नान्दीनमानसान् ॥ \n\n सुप्तान्प्रमत्तानुन्मत्तान्-रणे तान्मा निपातय ॥९॥\n\n श्रीकृष्णस्य प्रतापेन निर्विघ्नं तेऽस्तु कार्ष्णिज ॥ \n\n साश्वस्त्वं पुनरागच्छ कुशली सेनयान्वितः ॥१०॥\n\n गर्ग उवाच - \n\nततः श्रुत्वानिरुद्धस्तु नृपस्य वचनं शुभम् ॥ \n\n तथेत्युक्त्वा हयस्यापि पालनार्थं मनो दधे ॥११॥\n\n अथानिरुद्धं ते विप्राः कृष्णचन्द्राज्ञया त्वरम् ॥ \n\n तं मंत्रैः स्नापयित्वा च पूजां चक्रुर्मुदान्विताः ॥१२॥\n\n अनिरुद्धस्य तिलकं कृत्वा राजा विधानतः ॥ \n\n बलिं दत्वा च युद्धाय करवालं ददौ ततः ॥१३॥\n\n शूरो ददौ रत्‍नमालां तस्मै शौरिश्च कुंडले ॥ \n\n बलदेवश्च कवचं स्वचक्रं हरिरेव च ॥१४॥\n\n प्रद्युम्नश्चानिरुद्धाय कृष्णदत्तं धनुर्ददौ ॥ \n\n तथा स्वतूणौ राजेंद्र तस्मै चाक्षयसायकौ ॥१५॥\n\n स्वत्रिशूलात्समुत्पाट्य त्रिशूलं प्रमथाधिपः ॥ \n\n उद्धवश्च किरीटं वै पीतवस्त्रं च देवकः ॥१६॥\n\n प्रचेता नागपाशं च शक्तिं शक्तिधरः किल ॥ \n\n श्वसनो व्यजने दिव्ये स्वदंडं यमराट् पुनः ॥१७॥\n\n हीरहारं राजराजो परिघं तु धनंजय: ॥ \n\nभद्रकाली गदां गुर्वीं ददौ कुन्तं दिवाकरः ॥१८॥\n\n भूः पादुके योगमय्यौ पद्मं दिव्यं गणाधिपः ॥ \n\n शंखं च दक्षिणावर्तमक्रूरो विजयप्रदम् ॥१९॥\n\n सहस्रवाजिसंयुक्तं विश्वकर्मविनिर्मितम् ॥ \n\n सहस्रचक्रं स्वर्णाढ्यं ब्रह्मांडांतर्बहिर्गतिम् ॥२०॥\n\n छत्रेण शतकुंभैश्च पताकाभिः शतैरपि ॥ \n\n शोभितं मेघनिर्घोषं घंटामंजीरनादितम् ॥२१॥\n\n मनोवेगं महादिव्यं जैत्रं रत्‍नमयं रथम् ॥ \n\n अनिरुद्धाय प्रददौ द्वारकायां पुरंदरः ॥२२॥\n\n कंबुदुन्दुभयो नेदुः कांस्यवीणादयस्तदा ॥ \n\n मृदंगवेणवो रागैर्जयध्वनिसमाकुलैः ॥२३॥\n\n ब्रह्मघोषैर्लाजपुष्पैर्मुक्तावर्षसमन्वितैः ॥ \n\n अनिरुद्धोपरि सुराः पुष्पवर्षं प्रचक्रिरे ॥२४॥\n\n\n\n\n\nइति श्रीगर्गसंहितायां हयमेधखण्डे \n\nअनिरुद्धविजयाभिषेको नाम द्वादशोऽध्यायः ॥१२॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]