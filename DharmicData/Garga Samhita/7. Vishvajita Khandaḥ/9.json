[
    {
        "text": "अध्यायः ०९\n\n\nश्रीनारद उवाच ।। \n\nइत्युक्त्वा शत्रुहा भानुर्गृहीत्वा खङ्गचर्मणी ।। \n\nपदातिः प्रययौ सैन्ये वने वन्यकरीवसः।।१।।\n\nभानुखङ्गेन शत्रूंस्ताञ्च्छिन्नबाहूंश्चकार ह ।। \n\nद्विपान्हयान्संमुखस्थान्पश्वस्थांश्च द्विधाकरोत् ।।२।। \n\nखङ्गद्वितीयो ह्येकाकी रेजे छिंदन्नरीमृधे ।। \n\nनीहारमेघपटलैर्भानुर्भानुरिवस्फुरन्।।३।। \n\nहस्तिनां छिन्नकुंभानां भानुखङ्गेन मैथिल ।। \n\nमुक्ता निपेतुश्च यथा तारकाः क्षीणकर्मणाम्।।४।।\n\nलक्षमात्रेण तत्सैन्यं पातयित्वा रणांगणे ।। \n\nरंगपिंगो परिप्रागाद्भानुर्वीरो- महाबलः ।।५।। \n\nकृष्णदत्तेन खङ्गेन रथौ तौ रंगपिंगयोः ।। \n\nछित्त्वा हयान्सनेतृंश्च भानुर्युद्धेद्विधाकरोत् ।। ६ ।। \n\nखङ्गौ नीत्वा रंगपिंगौ तेडतुस्तमहोद्भटौ ।। \n\nभानुचर्मगतौ खड्गौ भंगीभूतौ बभूवतुः ।। ७ ।। \n\nभानुखङ्गप्रहारेण शिरसो रंगपिंगयोः ।। \n\nयुगपत्पेततुर्युद्धे तदद्भुतमिवाभवत् ।। ८ ।।  \n\nभानुस्तयोश्च शिरसी नीत्वा प्रद्युम्नसंमुखे ।। \n\nआययौ विजयी वीरः श्लाघितः सैन्यनायकैः ।।९।\n\nदिवि दुंदुभयो नेदुर्नरदुंदुभिभिः समम्।। \n\nअभूज्जयजया रावः पुष्पवर्षाः सुरैः कृताः ।। ७.९.१० ।। \n\nरंगपिंगौ मृतौ श्रुत्वा शिशुपालो रुषान्वितः ।। \n\nजैत्रं रथं समारुह्य यदूनां संमुखं ययौ।।१ १।। \n\nमदच्युद्भिर्गजै दीर्घै रत्नकंबलमंडितैः ।। \n\nस्वर्णनीडसमायुक्तैलोंलघंटाक्वणत्स्वनैः ।। १२ ।। \n\nरथैश्च देवधिष्ण्याभैर्वायुवेगैस्तुरंगमैः ।।\n\nविद्याधरसमैर्वीरैर्नादयन्वसुधा- तलम् ।।१३।। \n\nशिशुपालबलं दृष्ट्वा शक्रदत्ते रथे ततः ।। \n\nसर्वेषामग्रतः कार्ष्णिः प्रययौ धन्विनां वर ।।१४।। \n\nशंखं दध्मौ हरेः पुत्रो दिशः खं नादयन्नृपः ।। \n\nतेन नादेन शत्रूणां कंपोऽभूद्धृदि मानद ।।१५।। \n\nशिशुपालमहासैन्ये प्रासादइव दुर्गमे ।। \n\nचक्रे नाराचसोपानं सहसा रुक्मिणीसुतः ।।१६।। \n\nदमघोषसुतो धीमान्धनुष्टंकारयन्मुहुः ।। \n\nब्रह्मास्त्रं संदधे यद्वै दत्तात्रेयेण शिक्षितम् ।। १७ ।। \n\nप्रचंडं सर्वतस्तेजो दृष्ट्वा श्रीरुक्मिणीसुतः।। \n\nब्रह्मास्त्रेणापि द्युद्धेसंजहार स लीलया ।। १८ ।। \n\nशिशुपालो महाधीमानंगारास्त्रं  समादधे।। \n\nजामदग्न्येन यद्दत्तं महेंद्रे पर्वते नृप।।१९।। \n\nतस्मादंगारवर्षाभिः कार्ष्णिसेनातिविह्वला ।। \n\nपर्जन्यास्त्रं महादिव्यं तदा कार्ष्णिः समादधे।।७.९.२०।।\n\nस्थूलाभिर्मेघधाराभिरंगाराः शांतिमाययुः ।।\n\nशिशुपालस्तदा क्रुद्धो गजास्त्रं तं समादधे ।। २१ ।। \n\nयदगस्त्येन मुनिना शिक्षितं मलयाचले ।। \n\nमहोद्भटा गजा दीर्घाः कोटिशस्तद्विनिर्गताः ।। २२ ।।\n\nते सैन्यं पातयामासुः प्रद्युम्नस्य महात्मनः ।। \n\nहाहाकारो महानासीद्यदूनां वाहिनीषु च।।२३।। \n\nप्रद्युम्नोथ रणश्लाघी नृसिंहास्त्रं समादधे।। \n\nनृसिंहौ निर्गता स्तस्मान्नादयन्वसुधातलम् ।।२४।। \n\nस्फुरत्सटो दीर्घबालो नखलांगलभीषणः ।। \n\nननाद हुंकृतैः शब्दैर्भक्षयंस्तान्गजान्रणे ।।२५।। \n\nविदार्य गजकुंभां तमुत्पतन्भगवान्हरिः ।। \n\nगजवृंदं मर्दयित्वा तत्रैवांतरधीयत ।।२६।। \n\nचिक्षेप परिघं रोषाच्छिशुपालो महाबलः।।\n\nचिच्छेद परिघं तद्वै यमदंडेन माधवः ।। २७ ।। \n\nततश्चैद्यो रुषाविष्टो गृहीत्वा खङ्गचर्मणी ।। \n\nप्रद्युम्नं तमुपाधावत्पतंग इव पावकम् ।। २८ ।। \n\nकार्ष्णिस्तताड तं खङ्गं यमदंडेन वेगतः ।। \n\nचूर्णी बभूव तेनापि निस्त्रिंशश्चर्मणा सह ।। २९ ।। \n\nपाशिदत्तेन पाशेन सहसा यादवेश्वरः ।। \n\nदमघोषसुतं बद्ध्वा विचकर्ष रणांगणे ।।७.९.३०।। \n\nशिशुपालं घातयितुं खङ्गं जग्राह रोषतः ।। \n\nतदैव तत्करौ साक्षाद्गदो जग्राह वेगतः ।। ३१ ।। \n\nगद उवाच ।। \n\nपरिपूर्णतमेनापि श्रीकृष्णेन महात्मना ।। \n\nवध्योयं देववचनं वचनं मा वृथा कुरु ।। ३२ ।। \n\nश्रीनारद उवाच ।। \n\nतदा कोलाहले जाते शिशुपालस्य बंधने ।। \n\nदमघोषो बलिं नीत्वा प्रागात्प्रद्युम्नसंमुखे ।। ३३ ।। \n\nकार्ष्णिस्तमागतं दृष्ट्वा त्यक्त्वा शस्त्राणि शीघ्रतः ।। \n\nअग्रतश्चेदिपं शश्वन्ननाम शिरसा भुवि।।३४।।\n\nमिलित्वा चाशिषं दत्त्वा प्रद्युम्नाय महात्मने।। \n\nदमघोषो महाराजः प्राह गद्गदया गिरा ।। ३५ ।। \n\nदमघोष उवाच ।। \n\nप्रद्युम्न त्वं तु धन्योऽसि श्रीयदूनां शिरोमणे ।। \n\nतत्पुत्रेण कृतं यद्वै तत्क्षमस्व दयानिधे ।। ३६ ।। \n\nश्रीप्रद्युम्न उवाच ।। \n\nमम दोषो न ते चायं न ते पुत्रस्य हे प्रभो ।। \n\nसर्वं कालकृतं मन्ये प्रियमप्रियमेव वा ।। ३७ ।।\n\n।। श्री नारद उवाच ।। \n\nइत्युक्तो दमघोषोऽपि प्रद्युम्नेन प्रयंत्रितः ।। \n\nशिशुपालं मोचयित्वा नीत्वागाच्चंद्रिकापुरीम् ।।३८।। \n\nप्रद्युम्नस्य बलं श्रुत्वा साक्षाच्छ्रीकृष्णतेजसः ।। \n\nन केऽपि युयुधुस्तेन राजानश्च बलिं ददुः ।।३९।।"
    }
]