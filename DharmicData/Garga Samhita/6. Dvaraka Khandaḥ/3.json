[
    {
        "text": "अध्यायः ०३\n\n\nश्रीनारद उवाच ।। \n\nइत्थं मया ते कथितं द्वारकावासकारणम् ।। \n\nविवाहादिकथाः सर्वा वदिष्यामि परेशयोः ।। १ ।। \n\nपूर्वं श्रीबलदेवस्य विवाहं शृणु मैथिल ।। \n\nसर्वपापहरं पुण्यमायुर्वर्द्धनमुत्तमम् ।। २ ।। \n\nआनर्त्तो नाम राजाभूत्सूर्यवंशे महामनाः।।\n\nयन्नाम्नानर्तदेशः स्यात्समुद्रे भीमनादिनि ।। ३ ।। \n\nरैवतोनाम तत्पुत्रश्चक्रवर्ती गुणाकरः।। \n\nराज्यं चकार स पुरीं विनिर्माय कुशस्थलीम् ।। ४ ।। \n\nतस्य पुत्रशतं चासीद्रेवती नाम कन्यका।।\n\nसर्वोत्तमं चिरंजीवं सुन्दरं वरमिच्छती ।।५।। \n\nएकदा रथमास्थाय हेमरत्नविभूषितम् ।। \n\nआरोप्य स्वां दुहितरं रैवतः पर्यटन्भुवम् ।।६।। \n\nप्राप्तो योगबलेनापि ब्रह्मलोकं शुभावहम् ।। \n\nकन्यावरं परिप्रष्टुं ब्रह्माणं प्रणनाम ह ।। ७ ।।\n\nगायंत्यां पूर्वचित्त्यां च स्थितो लब्धक्षणः क्षणम् ।। \n\nएकचित्तं विधिं ज्ञात्वा स्वाभिप्रायं न्यवेदयत् ।। ८।। \n\nरैवत उवाच ।। \n\nपरः पुराणो जगदंकुरोभूः पूर्णः परात्मा परमेश्वरोसि । \n\nस्थितः सदा धामनि पारमेष्ठ्ये सृजस्यलं पासि च हिंससीदम् ।। ९ ।। \n\nवेदा मुखं धर्म उरस्तथैव पृष्ठं ह्यधर्मश्च मनुर्मनीषा ।। \n\nअंगानि देवा असुराश्च पादाः सर्वासृतिर्देवतनुस्तव स्यात् ।। ६.३.१० ।। \n\nकरोषि हस्तामलकं च विश्वं नेतुं प्रभुः सारथिवद्गुणेषु ।। \n\nएकस्त्वमेकं च विधाय जालं ग्रसिष्यसे सर्वमिवोर्णनाभिः ।।११।। \n\nमहेंद्रधिष्ण्यं तव वश्यमस्ति किं सार्वभौमं किमु योगसिद्धिः ।।\n\nयः पारमेष्ठ्यं च सदास्थितोसि तस्मै नमोनंतगुणाय भूम्ने ।। १२ ।। \n\nभवान्स्वयं भूर्जगतां पितामहो विधे सुरज्येष्ठ इति प्रभावतः ।। \n\nअस्या वरं सर्वगुणं चिरायुषं वदाशु मां दिव्यमशेषदर्शनः ।। १३ ।। \n\nश्रीनारद उवाच ।। \n\nएतच्छुत्वा ततो ब्रह्मा स्वयंभूः सर्वदर्शनः ।। \n\nरैवतं प्राह राजानं प्रहसन्निव मैथिल ।। १४ ।। \n\nश्रीब्रह्मोवाच ।। \n\nअत्र क्षणेन हे राजन्भुवि कालो महाबली ।। \n\nत्वरं व्यतीतस्त्रिनवचतुर्युगविकल्पितः ।।१५।। \n\nन संति मर्त्यलोके त्वत्पुत्राः पौत्राः सबांधवाः ।। \n\nतत्पुत्रपौत्रनप्तॄणां गोत्राणि च न शृण्महे ।। १६ ।। \n\nतद्गच्छ सर्वमुख्याय नररत्नाय शाश्वते ।। \n\nकन्यारत्नमिदं राजन्बलदेवाय देहि भोः ।। १७ ।। \n\nपरिपूर्णतमौ साक्षाद्गोलोकाधिपती प्रभू ।। \n\nभुवो भारावतारायावतीर्णौ बलकेशवो ।। १८ ।।\n\nअसंख्यब्रह्मांडपती वसुदेवात्मजौ हरी ।। \n\nद्वारकायां विराजेते यदुभिर्भक्तवत्सलौ ।। १९ ।। \n\nश्रीनारद उवाच ।। \n\nअथ श्रुत्वा विधिं नत्वा रैवतो नृपसत्तमः ।। \n\nआययौ द्वारकां भूयः समृद्धातां समृद्धिभिः ।। ६.३.२० ।। \n\nपारिबर्हे रथं दत्त्वा विश्वकर्मविनिर्मितम् ।। \n\nसहस्रहयसंयुक्तं दिव्यं योजनविस्तृतम् ।। २१ ।। \n\nदिव्यांबराणि रत्नानि ब्रह्मदत्तानि मैथिल ।। \n\nदत्त्वा ययौ तपस्तप्तुं बदर्याख्यं शुभावहम् ।। २२ ।।\n\nतदा महोत्सवश्चासीद्यदुपुर्यां गृहेगृहे ।। । \n\nसंकर्षणोथ भगवान्रेवत्या विरराज ह ।। २३ ।। \n\nबलदेवविवाहस्य कथां यः शृणुयान्नरः ।। \n\nसर्वपापविनिर्मुक्तः परां सिद्धिमवाप्नुयात् ।। २४ ।। \n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे बलदेवविवाहोत्सवानाम तृतीयोऽध्यायः।। ३ ।।"
    }
]