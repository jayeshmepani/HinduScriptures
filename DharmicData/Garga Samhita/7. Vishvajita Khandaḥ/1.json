[
    {
        "text": "अध्यायः ०१\n\n\n श्री भगवानुवाच -\n\nनमो भगवते तुभ्यं वासुदेवाय साक्षिणे ॥\n\nप्रद्युम्नायानिरुद्धाय नमः संकर्षणाय च ॥१॥\n\nअज्ञानतिमिरान्धस्य ज्ञानांजनशलाकया ॥\n\nचक्षुरुन्मीलितं येन तस्मै श्रीगुरुवे नमः ॥२॥\n\nश्रीगर्ग उवाच -\n\nइत्थं श्रीकृष्णचरितं मया ते कथितं मुने ॥\n\nचतुष्पदार्थदं नॄणां किं भूयः श्रोतुमिच्छसि ॥३॥\n\nशौनक उवाच -\n\nबहुलाश्वो मैथिलेंद्रः श्रीकृष्णेष्टो हरिप्रियः ॥\n\nकिं पप्रच्छाथ देवर्षिं तन्मे ब्रूहि तपोधन ॥४॥\n\nश्रीगर्ग उवाच -\n\nउग्रसेनं यादवेंद्रं श्रीकृष्णेन कृतं मुने ॥\n\nश्रुत्वातिविस्मितो राजा नारदं प्राह मैथिलः ॥५॥\n\nबहुलाश्व उवाच -\n\nको वायं मरुतो राजा केन पुण्येन भूतले ॥\n\nयादवेंद्रो महाबुद्धिरुग्रसेनो बभूव ह ॥६॥\n\nयस्य श्रीकृष्णचन्द्रोऽपि सहायोऽभूद्धरिः स्वयम् ॥\n\nतस्याहो महिमानं मे ब्रूहि देवर्षिसत्तम ॥७॥\n\nश्रीनारद उवाच -\n\nसूर्यवंशोद्‌भवो राजा चक्रवर्ती कृते युगे ॥\n\nयज्ञं चकार विधिवन्मरुतो यो जगज्जितः ॥८॥\n\nमहासम्भृतसम्भारैर्हिमाद्रेः पार्श्व उत्तरे ॥\n\nसंवर्तं मुनिशार्दूलं गुरुं कृत्वा हि दीक्षितः ॥९॥\n\nपंचयोजनविस्तीर्णः कुण्डोऽभूद्यस्य चाध्वरे ॥\n\nयोजनं ब्रह्मकुण्डस्तु गव्यूतिः पंच कुंडकाः ॥१०॥\n\nमेखलागर्तविस्तारवेदीभिर्निर्मिता दश ॥\n\nसहस्रहस्तमुच्चाङ्‌गो यज्ञस्तंभो बभौ महान् ॥११॥\n\nविंशद्योजनविस्तीर्णः सौवर्णो यज्ञमण्डपः ॥\n\nवितानतोरणै रेजे कदलीषंडमण्डितः ॥१२॥\n\nब्रह्मरुद्रादयो देवाः सगणास्तत्र चागताः ॥\n\nऋषयो मुनयः सर्वे तस्य यज्ञं समाययुः ॥१३॥\n\nहोतारो दश लक्षाणि दश लक्षाणि दीक्षिताः ॥\n\nअध्वर्यवः पंचलक्षमुद्‌गातारस्तथा परे ॥१४॥\n\nआहूतास्तत्र विद्वांसश्चतुर्वेदविदो द्विजाः ॥\n\nसर्वशास्त्रार्थ तत्वज्ञाः कोटिशोऽन्ये प्रपूजिताः ॥१५॥\n\nहस्तिशुण्डासमां धारां भुक्त्वाऽऽज्यस्य हुताशनः ॥\n\nअजिर्णं प्राप तद्यज्ञे न चित्रं विद्धि मैथिल ॥१६॥\n\nयेभ्यो भागं वदन्तीह विश्वेदेवाः सभासदः ॥\n\nतेभ्यस्तेभ्यो ददुर्वा ताः परिवेष्टार एव ते ॥१७॥\n\nकेऽपि जीवास्त्रिलोक्यां तु न बभूवुर्बुभुक्षिताः ॥\n\nसर्वे देवास्तु सोमेन ह्यजीर्णत्वमुपागताः ॥१८॥\n\nसंवर्ताय ददौ राज्यं जंबूद्वीपस्य चाध्वरे ॥\n\nगजानां हेमभाराणां नियुतानि चतुर्दश ॥१९॥\n\nशतार्बुदं हयानां तु यज्ञांते दक्षिणां नृप ॥\n\nकोटिशो नवरत्‍नानां महार्हाणां महात्मने ॥२०॥\n\nहयानां पंचसाहस्रं गजानां शतमेव च ॥\n\nशतभारं सुवर्णानां ब्राह्मणे ब्राह्मणे ददौ ॥२१॥\n\nजलभोजनपात्राणि हैमानि प्रस्फुरंति च ॥\n\nभुक्त्वा तानि विसृज्याशु गतास्तुष्टा द्विजातयः ॥२२॥\n\nविप्रत्यक्तैः स्वर्णपात्रैरुच्छिष्टैर्नृप वर्जितैः ॥\n\nहिमाद्रिपार्श्वे शैलोऽभूदद्यापि शतयोजनम् ॥२३॥\n\nमरुतस्य यथा यज्ञो न तथान्यस्य कर्हिचित् ॥\n\nत्रिलोक्यां शृणु राजेन्द्र न भूतो न भविष्यति ॥२४॥\n\nयज्ञकुण्डाद्विनिर्गत्य परिपूर्णतमः स्वयम् ॥\n\nआत्मानं दर्शयामास मरुताय महात्मने ॥२५॥\n\nतमालोक्य हरिं नत्वा कृतांजलिपुटो नृपः ॥\n\nगदितुं न समर्थोऽभूद्रोमांची प्रेमविह्वलः ॥२६॥\n\nतं प्रेमपूरितं दृष्ट्वा पतितं पादयोर्नतम् ॥\n\nउवाच भगवान्साक्षान्मेघगंभीरया गिरा ॥२७॥\n\nश्रीभगवनुवाच -\n\nराजंस्त्वयाहं विनयेन तोषितो\n\n     निष्कारणैर्यज्ञपरैः समर्चितः ॥\n\nवरं परं ब्रूहि महामते त्वरं\n\n     दास्यामि देवैरपि दुर्लभं दिवि ॥२८॥\n\nश्रीनारद उवाच -\n\nश्रुत्वा तु राजा मरुतः कृतांजलिः\n\n     प्रदक्षिणीकृत्य हरिं परमेश्वरम् ॥\n\nसंपूज्य भक्त्या विशदोपचारकै-\n\n     र्नत्वा भृशं गद्‌गदया गिराब्रवीत् ॥२९॥\n\nमरुत उवाच -\n\nन वेद्‍म्यहं त्वच्चरणारविंदतो\n\n     वरं परं श्रीपुरुषोत्तमोत्तम ॥\n\nसमेत्य गंगा तृषितातिदुर्धियः\n\n     खनंति कूपं हि यथा नरेतराः ॥३०॥\n\nतथापि याचे तव वाक्यगौरवा-\n\n     त्पादारविंदं हृदयारविंदात् ॥\n\nकदापि मे मा व्रजतु व्रजेश्वर\n\n     मूलं चतुर्णां विदुरर्थसंपदाम् ॥३१॥\n\nश्रीभगवानुवाच -\n\nधन्यऽस्ति राजंस्तव निर्मला मतिः\n\n     प्रलोभितस्यापि वरैर्न कामभृत् ॥\n\nतथापि मत्तो वरयेप्सितं वरं विना\n\n     फलं भक्तसुखान्न मे सुखम् ॥३२॥\n\nमरुत उवाच -\n\nदेयं यदा मे वरमीप्सितं प्रभो\n\n     वैकुण्ठलोकं कुरुताद्धरातले ॥\n\nरक्ष स्थितं मां निजभक्तवत्सल\n\n     तस्मिन्पुरे भक्तजनैः परैः सह ॥३३॥\n\nश्रीभगवानुवाच -\n\nअस्मिन्मनौ देवमनोरथाब्धिं\n\n     गतेषु विंशेषु युगेषु चाष्टौ ॥\n\nगत्वाथ नाकं धरणीं समेत्य\n\n     मया हि गोवत्सपदं करिष्यसि ॥३४॥\n\nश्रीनारद उवाच -\n\nइत्युक्त्वा भगवान्साक्षात्तत्रैवांतरधीयत ॥\n\nसोऽयं तु मरुतो राजा ह्युग्रसेनो बभूव ह ॥३५॥\n\nतं यज्ञं कारयामास राजसूयं हरिः स्वयम् ॥\n\nकिं दुर्लभं त्रिलोक्यां तु भक्तानां मैथिलेश्वर ॥३६॥\n\nमरुतस्यापि चरितं यः शृणोति नृपोत्तम ॥\n\nतस्य ज्ञानं सवैराग्यं भक्तियुक्तं प्रजायते ॥३७॥"
    }
]