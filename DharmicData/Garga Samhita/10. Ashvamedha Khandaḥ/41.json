[
    {
        "text": "अध्यायः ४१\n\n\nश्रीगर्ग उवाच - \n\nआहूतो राधया कृष्णः सन्ध्यायां नन्दनंदनः ॥ \n\n जगाम शश्वदेकान्ते शीतलं कदलीवनम् ॥१॥\n\n रंभादलैश्चंदनस्य पंकयुक्तं मनोहरम् ॥ \n\n स्फारास्फुरन्नभ्रगेहं यमुनावायुशीकरम् ॥२॥\n\n एतादृशं राधिकायाः सुन्दरं मेघमंदिरम् ॥ \n\n सर्वं दुःखाग्निना नित्यं भस्मीभूतं बभूव ह ॥३॥\n\n श्रीदामशापेन नृप दुःखेन वृषभानुजा ॥ \n\n तनुं रक्षति तत्रापि कृष्णागमनहेतवे ॥४॥\n\n निशम्य कृष्णं स्ववने समागतं \n\n     सखीमुखाच्छ्रीवृषभानुनंदिनी ॥ \n\n आनेतुमुत्थाय वरासनात्त्वरं \n\n     द्वारे सखीभिर्नृप सा जगाम ह ॥५॥\n\n ददौ ह्यासनपाद्याद्यानुपचारान्व्रजेश्वरी ॥ \n\n वदंती कुशलं वाक्यं कृष्णा कृष्णं व्रजेश्वरम् ॥६॥\n\n परिपूर्णतमं दृष्ट्वा परिपूर्णतमा नृप ॥ \n\n जहौ विरहजं दुःखं संयोगे हर्षपूरिता ॥७॥\n\n चकार स्वस्याः शृङ्गारं वस्त्रालंकारचंदनैः ॥ \n\n कुशस्थल्यां गते नाथे शृङ्गारो न कृतस्तया ॥८॥\n\n पुरा तया न भुक्तं च तांबूलं मिष्टभोजनम् ॥ \n\n कृतं न शय्याशयनं क्वचिद्धास्यं न वा कृतम् ॥९॥\n\n सिंहासने स्थितं राधा देवं मदनमोहनम् ॥ \n\n हर्षाश्रूणि प्रमुंचंती जगौ गद्‌गदया गिरा ॥१०॥\n\n राधोवाच - \n\nगोकुलं मथुरां त्यक्त्वा गतः कस्मात्कुशस्थलीम् ॥ \n\n वद तन्मे हृषीकेश त्वं साक्षाद्‌गोकुलेश्वरः ॥११॥\n\n क्षणं युगसमं नाथ जानामि त्वद्वियोगतः ॥ \n\n घटीं मन्वंतरसमां द्विपरार्द्धसमं दिनम् ॥१२॥\n\n कस्मिन्कुकाले विरहो मे बभूव च दुःखदः ॥ \n\n येन त्वच्चरणौ देव न पश्यामि सुखप्रदौ ॥१३॥\n\n यथा रामं तु सीतेव मानसं वरटेव च ॥ \n\n तथा रासेश्वरं त्वां तु मानदं हि समुत्सहे ॥१४॥\n\n सर्वं जानासि सर्वज्ञ किं दुःखं कथयाम्यहम् ॥ \n\n शतवर्षं गतं नाथ वियोगो न गतो मम ॥१५॥\n\n इत्युक्त्वा वचनं राजन्स्वामिनी स्वामिनं परम् ॥ \n\n वियोगखिन्ना दुःखानि स्मरंती सा रुरोद ह ॥१६॥\n\n दृष्ट्वा प्रियां रुदंतीं तां प्रियः प्राह प्रियं वचः ॥ \n\n तस्माश्च शमयन्वाक्यैः कृष्णः कश्मलमेव च ॥१७॥\n\n श्रीकृष्ण उवाच - \n\nन कर्तव्यस्त्वया राधे शोकश्च तनुशोषकः ॥ \n\n तेजश्चैकं द्विधाभूतभावयोः ऋषयो विदुः ॥१८॥\n\n यत्राहं त्वं सदा तत्र यत्र त्वं ह्यहमेव च ॥ \n\n वियोग आवयोर्नास्ति मायापुरुषयोर्यथा ॥१९॥\n\n भेदं हि चावयोर्मध्ये ये पश्यंति नराधमाः ॥ \n\n देहांते नरकान्‌राधे ते प्रयांति स्वदोषतः ॥२०॥\n\n अथातस्त्वं तु मां राधे नित्यं द्रक्ष्यसि चांतिके ॥ \n\n प्रभाते चक्रवाकीव चक्रवाकं प्रियंकरम् ॥२१॥\n\n किंचित्कालेन दयिते गोपगोपीभिरेव च ॥ \n\n साकं त्वयाक्षरं ब्रह्म श्रीगोलोकं व्रजाम्यहम् ॥२२॥\n\n गर्ग उवाच - \n\nमाधवस्य वचः श्रुत्वा गोपीभिः सह राधिका ॥ \n\n प्रसन्ना पूजयामास रमेशं च रमा यथा ॥२३॥\n\n श्रीराधया पुनः कृष्णो रासार्थं प्रार्थितो नृप ॥ \n\n प्रस्रन्नो वृंदकारण्ये रासं कर्तुं मनो दधे ॥२४॥\n\n\n\n\n\nइति श्रीगर्गसंहितायां हयमेधखण्डे \n\nराधाकृष्णमेलनं नामैकचत्वारिंशोऽध्यायः ॥४१॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]