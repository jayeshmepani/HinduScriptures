[
    {
        "text": "अध्यायः १६\n\n\n श्रीनारद उवाच -\n\nराधावाक्यं ततः श्रुत्वा राज सर्वसखीवरा ।\n\nचन्द्रानना प्रत्युवाच संविचार्य क्षणं हृदि ॥ १ ॥\n\nचन्द्राननोवाच -\n\nपरं सौभाग्यदं राधे महापुण्यं वरप्रदम् ।\n\nश्रीकृष्णस्यापि लब्ध्यर्थं तुलसीसेवनं मतम् ॥ २ ॥\n\nदृष्ट्वा स्पृष्ट्वाऽथवा ध्याता कीर्तिता नमिता स्तुता ।\n\nरोपिता सिंचिता नित्यं पूजिता तुलसीष्टदा ॥ ३ ॥\n\nनवधा तुलसीभक्तिं ये कुर्वन्ति दिने दिने ।\n\nयुगकोटिसहस्राणि ते यांति सुकृतं शुभे ॥ ४ ॥\n\nयावच्छाखाप्रशाखाभिर्बीजपुष्पदलैः शुभैः ।\n\nरोपिता तुलसी मर्त्यैः वर्धते वसुधातले ॥ ५ ॥\n\nतेषां वंशेषु ये जाता ये भविष्यंति ये गताः ।\n\nआकल्पयुगसाहस्रं तेषां वासो हरेर्गृहे ॥ ६ ॥\n\nयत्फलं सर्वपत्रेषु सर्वपुष्पेषु राधिके ।\n\nतुलसीदलेन चैकेन सर्वदा प्राप्यते तु तत् ॥ ७ ॥\n\nतुलसीप्रभवैः पत्रैर्यो नरः पूजयेत् हरिम् ।\n\nलिप्यते न स पापेन पद्मपत्रमिवांभसा ॥ ८ ॥\n\nसुवर्णभारशतकं रजतं यच्चतुर्गुणम् ।\n\nतत्फलं समवाप्नोति तुलसीवनपालनात् ॥ ९ ॥\n\nतुलसीकाननं राधे गृहे यस्यावतिष्ठति ।\n\nतद्‌गृहं तीर्थरूपं हि न यांति यमकिंकराः ॥ १० ॥\n\nसर्वपापहरं पुण्यं कामदं तुलसीवनम् ।\n\nरोपयंति नराः श्रेष्ठास्ते न पश्यंति भास्करिम् ॥ ११ ॥\n\nरोपणात्पालनात्सेकाद्दर्शनात्स्पर्शनान्नृणाम् ।\n\nतुलसी दहते पापं वाङ्‌मनःकायसंचितम् ॥ १२ ॥\n\nपुष्कराद्यानि तीर्थानि गंगाद्याः सरितस्तथा ।\n\nवासुदेवादयो देवा वसन्ति तुलसीदले ॥ १३ ॥\n\nतुलसीमंजरीयुक्तो यस्तु प्राणान्विमुंचति ।\n\nयमोऽपि नेक्षितुं शक्तो युक्तं पापशतैरपि ॥ १४ ॥\n\nतुलसीकाष्टजं यस्तु चंदनं धारयेन्नरः ।\n\nतद्देहं न स्पृशेत्पापं क्रियमाणमपीह यत् ॥ १५ ॥\n\nतुलसीविपिनच्छाया यत्र यत्र भवेच्छुभे ।\n\nतत्र श्राद्धं प्रकर्तव्यं पितॄणां दत्तमक्षयम् ॥ १६ ॥\n\nतुलस्याः सखि माहात्म्यं आदिदेवश्चतुर्मुखः ।\n\nन समर्थो भवेद्वक्तुं यथा देवस्य शार्ङ्‌गिणः ॥ १७ ॥\n\nश्रीकृष्णचंद्रचरणे तुलसीं चन्दनैर्युताम् ।\n\nयो ददाति पुमान् स्त्री वा यथोक्तं फलमाप्नुयात् ॥ १८ ॥\n\nतुलसीसेवनं नित्यं कुरु त्वं गोपकन्यके ।\n\nश्रीकृष्णो वश्यतां याति येन वा सर्वदैव हि ॥ १९ ॥\n\nश्रीनारद उवाच -\n\nइत्थं चंद्राननावाक्यं श्रुत्वा रासेश्वरी नृप ।\n\nतुलसीसेवनं साक्षादारेभे हरितोषणम् ॥ २० ॥\n\nकेतकीवनमध्ये च शतहस्तं सुवर्तुलम् ।\n\nउच्चैर्हेमखचिद्‌भित्ति पद्मरागतटं शुभम् ॥ २१ ॥\n\nहरिद्धीरकमुक्तानां प्राकारेण महोल्लसत् ।\n\nसर्वतस्तोलिकायुक्तं चिंतामणिसुमंडितम् ॥ २२ ॥\n\nहेमध्वजसमायुक्तं उत्तोरणविराजितम् ।\n\nहैमैर्वितानैः परितो वैजयन्तमिव स्फुरत् ॥ २३ ॥\n\nएतादृशं श्रीतुलसीमन्दिरं सुमनोहरम् ।\n\nतन्मध्ये तुलसीं स्थाप्य हरित्पल्लवशोभितम् ॥ २४ ॥\n\nअभिजिन्नमनक्षत्रे तत्सेवां सा चकार ह ।\n\nसमाहूतेन गर्गेण दिष्टेन विधिना सती ॥ २५ ॥\n\nश्रीकृष्णतोषणार्थाय भक्त्या परमया सती ।\n\nइषुपूर्णां समारभ्य चैत्रपूर्णावधि व्रतम् ॥ २६ ॥\n\nपंचामृतेन तुलसीं मासे मासे पृथक् पृथक् ।\n\nउद्यापनसमारंभं वैशाखप्रतिपद्दिने ॥ २८ ॥\n\nगर्गदिष्टेन विधिना वृषभानुसुता नृप ।\n\nषट्पंचाशत्तमैर्भोगैः ब्राह्मणानां द्विलक्षकम् ॥ २९ ॥\n\nसंतर्प्य वस्त्रभूषाद्यैः दक्षिणां राधिका ददौ ।\n\nदिव्यानां स्थूलमुक्तानां लक्षभारं विदेहराट् ॥ ३० ॥\n\nकोटिभारं सुवर्णानां गर्गाचार्याय सा ददौ ।\n\nशतभारं सुवर्णानां मुक्तानाञ्च तथैव हि ॥ ३१ ॥\n\nभक्त्या परमया राधा ब्राह्मणे ब्राह्मणे ददौ ।\n\nदेवदुन्दुभयो नेदुः ननृतुश्चाप्सरोगणाः ।\n\nतन्मन्दिरोपरि सुरा पुष्पवर्षं प्रचक्रिरे ॥ ३२ ॥\n\nतदाऽऽविरासीत् तुलसी हरिप्रिया\n\n     सुवर्णपीठोपरि शोभितासना ।\n\nचतुर्भुजा पद्मपलाशवीक्षणा\n\n     श्यामा फुरद्धेमकिरीटकुण्डला ॥ ३३ ॥\n\nपीतांबराच्छादितसर्पवेणीं\n\n     स्रजं दधानां नववैजयन्तीम् ।\n\nखगात्समुत्तीर्य च रंगवल्ली\n\n     चुचुम्ब राधां परिरभ्य बाहुभिः ॥ ३४ ॥\n\nतुलस्युवाच -\n\nअहं प्रसनाऽस्मि कलावतीसुते\n\n     तद्‌भक्तिभावेन जिता निरन्तरम् ।\n\nकृतं च लोकव्यवहारसंग्रहा-\n\n     त्त्वया व्रतं भामिनि सर्वतोमुखम् ॥ ३५ ॥\n\nमनोरथस्ते सफलोऽत्र भूयाद्\n\n     बुद्धीन्द्रियैश्चित्तमनोभिरग्रतः ।\n\nसदानुकूलत्वमलं पतेः परं\n\n     सौभाग्यमेवं परिकीर्तनीयम् ॥ ३६ ॥\n\nएवं वदन्तीं तुलसीं हरिप्रियां\n\n     नत्वाऽथ राधा वृषभानुनन्दिनी ।\n\nप्रत्याह गोविन्दपदारविन्दयोः\n\n     भक्तिर्भवेन्मे विदिता ह्यहैतुकी ॥ ३७ ॥\n\nतथाऽस्तु चोक्ता तुलसी हरिप्रिया\n\n     ऽथान्तर्दधे मैथिल राजसत्तम ।\n\nतदैव राधा वृषभानुनन्दिनी\n\n     प्रसन्नचित्ता स्वपुरे बभुव ह ॥ ३८ ॥\n\nश्रीराधिकाख्यानमिदं विचित्रं\n\n     शृणोति यो भक्तिपरः पृथिव्याम् ।\n\nत्रैवर्ग्यभावं मनसा समेत्य राजन्\n\n     ततो याति नरः कृतार्थाम् ॥ ३९ ॥"
    }
]