[
    {
        "text": "अध्यायः ०६\n\n\nश्रीनारद उवाच - \n\nवृषभानुवरस्येदं वचःश्रुत्वा व्रजौकसः। \n\n ऊचुः पुनः शान्तिगता विस्मिता मुक्तसंशयाः ॥ १ ॥ \n\n गोपा ऊचुः - \n\nसमीचीनं वरो राजन् राधेयं तु हरिप्रिया । \n\n तत्प्रभावेण ते दीर्घं वैभवं दृश्यते भुवि ॥ २ ॥ \n\n सहस्रशो गजा मत्ताः कोटिशोऽश्वाश्च चंचलाः । \n\n रथाश्च देवधिष्ण्याभाः शिबिकाः कोटिशः शुभाः ॥ ३ ॥ \n\n कोटिशः कोटिशो गावो हेमरत्‍नमनोहराः । \n\n मन्दिराणी विचित्राणि रत्‍नानि विविधानि च ॥ ४ ॥ \n\n सर्वं सौख्यं भोजनादि दृश्यते साम्प्रतं तव । \n\n कंसोऽपि धर्षितो जातो दृष्ट्वा ते बलमद्‌भुतम् ॥ ५ ॥ \n\n कान्यकुब्जपतेः साक्षाद्‌भलन्दननृपस्य च । \n\n जामाता त्वं महावीर कुबेर इव कोशवान् ॥ ६ ॥ \n\n त्वत्समं वैभवं नास्ति नन्दराजगृहे क्वचित् । \n\n कृषीवलो नन्दराजो गोपतिर्दीनमानसः ॥ ७ ॥ \n\n यदि नन्दसुतः साक्षात्परिपूर्णतमो हरिः । \n\n सर्वेषां पश्यतां नस्तत्परिक्षां कारय प्रभो ॥ ८ ॥ \n\n श्रीनारद उवाच - \n\nतेषां वाक्यं ततः श्रुत्वा वृषभानुवरो महान् । \n\n चकार नन्दराजस्य वैभवस्य परीक्षणम् ॥ ९ ॥ \n\n कोटिदामानि मुक्तानां स्थूलानां मैथिलेश्वर । \n\n एकैका येषु मुक्ताश्च कोटिमौल्याः स्फुरत्प्रभाः ॥ १० ॥ \n\n निधाय तानि पात्रेषु वृणानैः कुशलैर्जनैः । \n\n प्रेषयामास नन्दाय सर्वेषां पश्यतां नृप ॥ ११ ॥ \n\n नन्दराजसभां गत्वा वृणानाः कुशला भृशम् । \n\n निधाय दामपात्राणि नन्दमाहुः प्रणम्य तम् ॥ १२ ॥ \n\n वृणाना ऊचुः - \n\nविवाहयोग्यां नवकंजनेत्रां \n\n     कोटीन्दुबिम्बद्युतिमादधानाम् । \n\n विज्ञाय राधां वृषभानुमुख्य- \n\n     श्चक्रे विचारं सुवरं विचिन्वन् ॥ १३ ॥ \n\n तवांगजं दिव्यमनंगमोहनं \n\n     गोवर्द्धनोद्धारणदोःसामुद्‌भटम् । \n\n संवीक्ष्य चास्मान्वृषभानुवंदितः \n\n     संप्रेषयामास विशाम्पते प्रभो ॥ १४ ॥ \n\n वरस्य चांके भरणाय पूर्वं \n\n     मुक्ताफलानां निचयं गृहाण । \n\n इतश्च कन्यार्थमलं प्रदेहि \n\n     सैषा हि चास्मत्कुलजा प्रसिद्धिः ॥ १५ ॥ \n\n श्रीनारद उवाच - \n\nदृष्ट्वा द्रव्यं परो नन्दो विस्मितोऽपि विचारयन् । \n\n प्रष्टुं यशोदां तत्तुल्यं नीत्वा चान्तःपुरं ययौ ॥ १६ ॥ \n\n चिरं दध्यौ तदा नन्दो यशोदा च यशस्विनी । \n\n एतन्मुक्तासमानं तु द्रव्यं नास्ति गृहे मम ॥ १७ ॥ \n\n लोके लज्जा गता सर्वा हासः स्याच्चेद्धनोद्‌धृतम् । \n\n किं कर्तव्यं तत्प्रति यच्छ्रीकृष्णोद्वाहकर्मणि ॥ १८ ॥ \n\n ततोऽयोग्यं तद्‍ग्रहणं पश्चात्कार्यं धनागमे । \n\n एवं चिन्तयतस्तस्य नन्दस्यैव यशोदया ॥ १९ ॥ \n\n अलक्ष्य आगतस्तत्र भगवान्वृजिनार्दनः । \n\n नीत्वा दामशतं तेषु बहिःक्षेत्रेषु सर्वतः ॥ २० ॥ \n\n मुक्ताफलानि चैकैकम्प्राक्षिपत्स्वकरेण वै । \n\n यथा बीजानि चान्नानां स्वक्षेत्रेषु कृषीवलः ॥ २१ ॥ \n\n अथ नन्दोऽपि गणयन् कलिकानिचयं पुनः । \n\n शतं न्यूनं च तद्‍दृष्ट्वा सन्देहं स जगाम ह ॥ २२ ॥ \n\n श्रीनन्द उवाच - \n\nनास्ति पूर्वं यत्समानं तत्रापि न्यूनतां गतम् । \n\n अहो कलंको भविता ज्ञातिषु स्वेषु सर्वतः ॥ २३ ॥ \n\n अथवा क्रीडनार्थ हि कृष्णो यदि गृहीतवान् । \n\n बलदेवोऽथवा बालस्तौ पृच्छे दीनमानसः ॥ २४ ॥ \n\n श्रीनारद उवाच - \n\nइत्थं विचार्य नन्दोऽपि कृष्णं पप्रच्छ सादरम् । \n\n प्रहसन् भगवान्नन्दं प्राह गोवर्धनोद्धरः ॥ २५ ॥ \n\n श्रीभगवानुवाच - \n\nकृषीवला वयं गोपाः सर्वबीजप्ररोहकाः । \n\n क्षेत्रे मुक्ताप्रबीजानि विकीर्णीकृतवाहनम् ॥ २६ ॥ \n\n श्रीनारद उवाच - \n\nश्रुत्वाथ स्वात्मजेनोक्तं तं निर्भर्त्स्य व्रजेश्वरः । \n\n तानि नेतुं तत्सहितस्तत्क्षेत्राणि जगाम ह ॥ २७ ॥ \n\n तत्र मुक्ताफलानां तु शाखिनः शतशः शुभाः । \n\n दृश्यन्ते दीर्घवपुषो हरित्पल्लवशोभिताः ॥ २८ ॥ \n\n मुक्तानां स्तबकानां तु कोटिशः कोटिशो नृप । \n\n संघा विलंबिता रेजुर्ज्योतींषीव नभःस्थले ॥ २९ ॥ \n\n तदाऽतिहर्षितो नन्दो ज्ञात्वा कृष्णं परेश्वरम् । \n\n मुक्ताफलानि दिव्यानि पूर्वस्थूलसमानि च ॥ ३० ॥ \n\n तेषां तु कोटिभाराणि निधाय शकटेषु च । \n\n ददौ तेभ्यो वृणानेभ्यो नन्दराजो व्रजेश्वरः ॥ ३१ ॥ \n\n ते गृहीत्वाऽथ तत्सर्वं वृषभानुवरं गताः । \n\n सर्वेषां शृण्वतां नन्दवैभवं प्रजगुर्नृप ॥ ३२ ॥ \n\n तदाऽतिविस्मिताः सर्वे ज्ञात्वा नन्दसुतं हरिम् । \n\n वृषभानुवरं नेमुर्निःसन्देहा व्रजौकसः ॥ ३३ ॥ \n\n राधा हरेः प्रिया ज्ञाता राधायाश्च प्रियो हरिः । \n\n ज्ञातो व्रजजनैः सर्वैस्तद्दिनान्मैथिलेश्वर ॥ ३४ ॥ \n\n मुक्ताक्षेपः कृतो यत्र हरिणा नन्दसूनुना । \n\n मुक्तासरोवरस्तत्र जातो मैथिल तीर्थराट् ॥ ३५ ॥ \n\n एकं मुक्ताफलस्यापि दानं तत्र करोति यः । \n\n लक्षमुक्तादानफलं समाप्नोति न संशयः ॥ ३६ ॥ \n\n एवं ते कथितो राजन् गिरिराजमहोत्सवः । \n\n भुक्तिमुक्तिप्रदो नॄणां किं भूयः श्रोतुमिच्छसि ॥ ३७ ॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nहरिपरीक्षणं नाम षष्ठोऽध्यायः ॥ ६ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]