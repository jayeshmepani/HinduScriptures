[
    {
        "text": "अध्यायः ०४\n\n\n सन्नन्दस्य वचः श्रुत्वा गन्तुं नन्दः समुद्यतः ।\n\nसर्वैर्गोपगणैः सार्धं मुदितोऽभून्महामनाः ॥ १ ॥\n\nयशोदया च रोहिण्या सर्वगोपीगणैः सह ।\n\nअश्वै रथैर्वीरजनैर्मण्डितो विप्रमंडलैः ॥ २ ॥\n\nगोभिश्च शकटैर्युक्तो वृद्धैर्बालैस्तथानुगैः ।\n\nगायकैर्गीयमानश्च शंखदुंदुभिनिःस्वनैः ॥ ३ ॥\n\nपुत्राभ्यां रामकृष्णाभ्यां नन्दराजो महामतिः ।\n\nरथमारुह्य हे राजन् वनं वृंदावनं ययौ ॥ ४ ॥\n\nवृषभानुवरो गोपो गजमारुह्य भार्यया ।\n\nअंके नीत्वा सुतां राधां गीयमानश्च गायकैः ॥ ५ ॥\n\nमृदंगतालवीणानां वेणूनां कलनिःस्वनैः ।\n\nगोपालगोगणैः सार्धं वृन्दारण्यं जगाम ह ॥ ६ ॥\n\nउपनन्दास्तथा नन्दाः तथा षड् वृषभानवः ।\n\nसर्वैः परिकरैः सार्धं जग्मुर्वृन्दावनं वनम् ॥ ७ ॥\n\nवृंदावने संप्रविश्य गोपाः सर्वे सहानुगाः ।\n\nघोषान् विधाय वसतीर्वासं चक्रुरितस्ततः ॥ ८ ॥\n\nसभामण्डपसंयुक्तं सदुर्गं परिखायुतम् ।\n\nचतुर्योजनविस्तीर्णं सप्तद्वारसमन्वितम् ॥ ९ ॥\n\nसरोवरैः परिवृतं राजमार्गं मनोहरम् ।\n\nसहस्रकुञ्जं च पुरं वृषभानुरचीकॢपत् ॥ १० ॥\n\nश्रीकृष्णो नन्दनगरे वृषभानुपुरेऽर्भकैः ।\n\nचचार क्रीडनपरो गोपीनां प्रीतिमावहन् ॥ ११ ॥\n\nअथ वृन्दावने राजन् सर्वगोपालसम्मतौ ।\n\nबभूवतुर्वत्सपालौ रामकृष्णौ मनोहरौ ॥ १२ ॥\n\nचारयामासतुर्वत्सान् ग्रामसीम्न्यर्भकैः सह ।\n\nकालिन्दीनिकटे पुण्ये पुलिने रामकेशवौ ॥ १३ ॥\n\nनिकुञ्जेषु च कुञ्जेषु सम्प्रलीनावितस्ततः ।\n\nरिङ्‌गमाणौ च कुत्रापि नन्दंतौ चेरतुर्वने ॥ १४ ॥\n\nकिंकिणीजालसंयुक्तौ सिञ्चन्मञ्जीरनूपुरौ ।\n\nनीलपीताम्बरधरौ हारकेयूरभूषितौ ॥ १५ ॥\n\nक्षेपणैः क्षिपतौ बालैर्वंशीवादनतत्परौ ।\n\nमुखेन किंकिणीशब्दं कुर्वद्‌भिर्बालकैश्च तौ ॥ १६ ॥\n\nधावन्तौ पक्षिभिश्छायां रेजतू रामकेशवौ ।\n\nमयूरपक्षसंयुक्तौ पुष्पपल्लवभूषितौ ॥ १७ ॥\n\nएकदा वत्सवृन्देषु प्राप्तं वत्सासुरं नृप ।\n\nकंसप्रणोदितं ज्ञात्वा शनैस्तत्र जगाम ह ॥ १८ ॥\n\nधावन् गोपेषु सर्वत्र लांगूलं चालयन्मुहुः ।\n\nदैत्यः पश्चिमपादाभ्यां हरिमंसे तताड ह ॥ १९ ॥\n\nपलायितेषु बालेषु कृष्णस्तं पादयोर्द्वयोः ।\n\nगृहीत्वा भ्रामयित्वाश्च पातयामास भूतले ॥ २० ॥\n\nपुनर्नीत्वा कराभ्यां तं कपित्थे प्राहिणोद् हरिः ।\n\nतदा मृत्युं गते दैत्ये कपित्थोऽपि महाद्रुमः ॥ २१ ॥\n\nकपित्थान् पातयामास तदद्‌भुतमिवाभवत् ।\n\nविस्मितेषु च बालेषु साधु साध्विति वादिषु ॥ २२ ॥\n\nदिवि देवा जयारावैः पुष्पवर्षं प्रचक्रिरे ।\n\nतद्दैत्यस्य महज्ज्योतिः कृष्णे लीनं बभूव ह ॥ २३ ॥\n\nश्रीबहुलाश्व उवाच -\n\nअहो पूर्वं सुकृतकृत्कोऽयं वत्सासुरो मुने ।\n\nश्रीकृष्णे लीनतां प्राप्तः श्रीप्रपूर्णे परात्परे ॥ २४ ॥\n\nश्रीनारद उवाच -\n\nमुरुपुत्रो महादैत्यः प्रमीलो नाम देवजित् ।\n\nवसिष्ठस्याश्रमे प्राप्तो नन्दिनीं गां ददर्श ह ॥ २५ ॥\n\nतल्लिप्सुर्ब्राह्मणो भूत्वा ययाचे गां मनोहराम् ।\n\nतूष्णीं स्थिते गौरुवाच वसिष्ठे दिव्यदर्शने ॥ २६ ॥\n\nनन्दिनी उवाच -\n\nमुनीनां गां समाहर्तुं भूत्वा विप्रः समागतः ।\n\nदैत्योऽसि मुरुजस्तस्माद्‌गोवत्सो भव दुर्मते ॥ २७ ॥\n\nश्रीनारद उवाच -\n\nतदैव वत्सरूपोऽभून्मुरुपुत्रो महासुरः ।\n\nवसिष्ठं गां परिक्रम्य नत्वा त्राहीत्युवाच ह ॥ २८ ॥\n\nगौरुवाच -\n\nद्वापरान्ते महादैत्य वृंदारण्ये यदा तव ।\n\nगोवत्सेषु गतस्यापि तदा मुक्तिर्भविष्यति ॥ २९ ॥\n\nश्रीनारद उवाच -\n\nपरिपूर्णतमे साक्षाच्छ्रीकृष्णे पतितपावने ।\n\nतस्मात् वत्सासुरो दैत्यो लीनोऽभूत् न हि विस्मयः ॥ ३० ॥"
    }
]