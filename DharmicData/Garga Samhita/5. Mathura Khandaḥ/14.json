[
    {
        "text": "अध्यायः १४\n\n\n श्रीनारद उवाच -\n\nएवं प्रेमभरान् गोपान् श्रीकृष्णविरहातुरान् ।\n\nउवाच प्रेमसंयुक्त उद्धवो गतविस्मयः ॥ १ ॥\n\nउद्धव उवाच -\n\nअहं श्रीकृष्णोदासोऽस्मि तत्प्रियस्तद्‌रहस्करः ।\n\nभवतां कुशलं द्रष्टुं प्रेषितो हरिणा त्वरम् ॥ २ ॥\n\nपुरीं गत्वाऽथ हरये निवेद्य विरहं तु वः ।\n\nतं प्रसन्नं करिष्यामि तदङ्घ्रौ नेत्रवारिभिः ॥ ३ ॥\n\nनात्वा हरिं हि भवतां समीपं हे व्रजौकसः ।\n\nआगमिष्याम्यहं शीघ्रं शपथो न मृषा मम ॥ ४ ॥\n\nयूयं प्रसन्ना भवत मा शोकं कुरुताथ वै ।\n\nअस्मिन्व्रजेऽपि गोपाला द्रक्ष्यथ श्रीपतिं हरिम् ॥ ५ ॥\n\nश्रीनारद उवाच -\n\nएवमाश्वास्य गोपालान् रथस्थो यदुनन्दनः ।\n\nश्रीदामाद्यैश्व गोपालैः सहितो हर्षपूरितः ॥ ६ ॥\n\nविवेश नन्दनगरं सूर्ये सिन्धुगते सति ।\n\nआगतं ह्युद्धवं श्रुत्वा नन्दराजो महामतिः ।\n\nपरिरभ्य मुदा शीघ्रं पूजयामास हर्षितः ॥ ७ ॥\n\nकशिपुस्थं स्थितं शांतमुद्धवं कृतभोजनम् ।\n\nकशिपुस्थो नंदराजः प्राह गद्‌गदया गिरा ॥ ८ ॥\n\nनन्द उवाच -\n\nकच्चित्सखा मे पुरि शूरसेन\n\n     आस्ते स्वपुत्रैः कुशली महामते ।\n\nकंसे मृते यादवपुंगवानां\n\n     जातं सखे सौख्यमतः परं भुवि ॥ ९ ॥\n\nकच्चित्कदाचित्सबलो हि माधवः\n\n     स्मरत्यसौ वा जननीं यशोमतीम् ।\n\nगोपालगोवर्धनगोगणान्व्रजं\n\n     वृन्दावनं वा पुलिनं तरंगिणीम् ॥ १० ॥\n\nहा दैव कस्मिन्समये स्वनन्दनं\n\n     बिंबाधरं सुन्दरमंबुजेक्षणम् ।\n\nद्रक्ष्याम्यहं मन्दिरचत्वाराजिरे\n\n     ऽर्भकैर्लुठंतं सबलं मुहुर्मुहुः ॥ ११ ॥\n\nकुंजो निकुंजो यमुना महानदी\n\n     गोवर्धनोऽरण्यमिदं वनानि ।\n\nगृहैर्लतावृक्षगवां गणैः सह\n\n     विना मुकुंदं विषवत्त्विदं जगत् ॥ १२ ॥\n\nधिग्जीवनं मे शयनं च भोजनं\n\n     कृष्णं विना पद्मदलायतेक्षणम् ।\n\nचन्द्रं विना भूमितले चकोरव-\n\n     ज्जीवामि तस्यागमनाशया भृशम् ॥ १३ ॥\n\nहर्तुं भुवो भरमतीव दैवतैः\n\n     संप्रार्थितं पूर्णतमं महामते ।\n\nजातं सतां रक्षणतत्परं स्वयं\n\n     मन्ये हि कृष्णं सबलं परात्परम् ॥ १४ ॥\n\nश्रीनारद उवाच -\n\nसंस्मृत्य संस्मृत्य हरिं परेशं\n\n     बभूव तूष्णीं नवनन्दराजः ।\n\nशिरो निधायाप्युपबर्हणे स्वे\n\n     ह्युत्कंठरोमांचितविह्वलांगः ॥ १५ ॥\n\nश्रीनन्दनेत्रांबुजवारिसंतती\n\n     राजंस्तदा कृष्णसखस्य पश्यतः ।\n\nशय्यां सवस्त्रामुपबर्हणांतां\n\n     कृत्वाऽऽर्द्रतां प्रांगण आचचाल ॥ १६ ॥\n\nश्रुत्वोद्धवं श्रीमथुरापुरागतं\n\n     कपाटमेत्याशु यशोमती सती ।\n\nशृण्वंत्यलं स्वस्य सुतस्य वर्णनं\n\n     स्नेहस्रवत् सुस्तननेत्रपंकजा ॥ १७ ॥\n\nविहाय लज्जां घृणया सुतस्य\n\n     सा पप्रच्छ सर्वं कुशलं तदोद्धवम् ।\n\nआप्रोक्ष्य वस्त्रेण दृगश्रुतसंततिं\n\n     स्थिते च नन्दे हरिभावविह्वले ॥ १८ ॥\n\nश्रीयशोदोवाच -\n\nक्वचित्स्मरति मां कृष्णो नन्दराजमथापि वा ।\n\nभ्रातरं नंदराजस्य सन्नन्दं दर्शनोत्सुकम् ॥ १९ ॥\n\nनंदानवोपनन्दांश्च वृषभानून् व्रजेषु षट् ।\n\nयेषामारोहमास्थाय बालकेलिर्वने वने ॥ २० ॥\n\nकंदुकक्रीडया रेमे सानन्दं नन्दनन्दनः ।\n\nतान्गोपान् स्नेहसंयुक्तान्कदाचित्स्मरति स्वतः ॥ २१ ॥\n\nएकोऽयं मे सुतः प्राप्तो न सुता बहवश्च मे ।\n\nसोऽपि मां जननीं दीनां ययौ त्यक्त्वा दिगंतरम् ॥ २२ ॥\n\nअहो कष्टं स्नेहवतां दुर्निवारं महामते ।\n\nकिं करोमि विना पुत्रं कथं जीवामि मानद ॥ २३ ॥\n\nमातर्मह्यं देहि दधि मातर्हैयंगवं नवम् ।\n\nएवं वदन्स मधुरं हठं चक्रे सदा गृहे ॥ २४ ॥\n\nमध्याह्ने स कथं कृष्णो भोजनं कर्तुमर्हति ।\n\nममात्मजोऽयं श्रीकृष्णो जीवनं व्रजवासिनाम् ।\n\nव्रजे धनं कुले दीपो मोहनो बाललीलया ॥ २५ ॥\n\nलालनैः पालनैस्तस्य दिनं मे क्षणवद्‌गतम् ।\n\nतद्दिनं कल्पवज्जातं विनाऽहो नन्दनन्दनम् ॥ २६ ॥\n\nवत्सान्वारयितुं कृष्णो ग्रामसीम्नि नदीतटे ।\n\nन कारितोऽर्भकैः सार्द्धं स चाहो मथुरां गतः ॥ २७ ॥\n\nहे मोहनेति दूरात्तमंकं नीत्वाऽथ लालनम् ।\n\nचकार नंदराजोऽयं तं विना खिन्नतां गतः ॥ २८ ॥\n\nअहो दाम्ना मया बद्धो निर्मोहिन्यैकदा शिशुः ।\n\nभांडे भग्नीकृते दध्नः शोचमि चरितं च तत् ॥ २९ ॥\n\nतत्प्राङ्गणं सर्वसभा च मन्दिरं\n\n     द्वारश्च वीथीर्व्रजहर्म्यपृष्ठयः ।\n\nशून्यं समस्तं मम जीवनं धि-\n\n     ग्विना मुकुंदं विषवत्विदं जगत् ॥ ३० ॥\n\nश्रीनारद उवाच -\n\nयशोदानन्दयोर्वीक्ष्य परमं प्रेमलक्षणम् ।\n\nउद्धवो नितरां राजन् विस्मितोऽभूद्‌गतस्मयः ॥ ३१ ॥\n\nउद्धव उवाच -\n\nरोममात्रं मम तनौ जिह्वा चेज्जायते त्वहो ।\n\nयुवयोस्तदपि श्लाघां कर्तुं नालं महाप्रभू ॥ ३२ ॥\n\nपरिपूर्णतमे साक्षाच्छ्रीकृष्णे पुरुषोत्तमे ।\n\nईदृशी च कृता भक्तिर्युवाभ्यां प्रेमलक्षणा ॥ ३३ ॥\n\nतीर्थाटनतपोदानसाङ्ख्ययोगैश्च दुर्लभा ।\n\nशाश्वती युवयोः प्राप्ता या भक्तिः प्रेमलक्षणा ॥ ३४ ॥\n\nमा शोकं कुरु हे नन्द हे यशोदे व्रजेश्वरि ।\n\nपत्रद्वयं गृहाणाशु कृष्णदत्तं न संशयः ॥ ३५ ॥\n\nसहाग्रजो नन्दसूनुः कुशल्यास्ते यदोः पुरि ।\n\nयादवानां महत्कार्यं कृत्वाऽथ सबलः प्रभुः ॥ ३६ ॥\n\nह्रस्वकालेन चात्रापि भगवानागमीष्यति ।\n\nपरिपूर्णतमं विद्धि श्रीकृष्णं नन्दनन्दनम् ।\n\nकंसादीनां वधार्थाय भक्तानां रक्षणाय च ॥ ३७ ॥\n\nब्रह्मणा प्रार्थितः कृष्णोऽवततार गृहे तव ।\n\nजातमात्रोऽद्‌भुतां लीलां चकार सबलो हरिः ॥ ३८ ॥\n\nपूतनाप्राणहरणं शकटस्य निपातनम् ।\n\nतृणावर्तनिपातश्च यमलार्जुनभंजनम् ॥ ३९ ॥\n\nस्वमुखे च यशोदायै विश्वरूपस्य दर्शनम् ।\n\nवृन्दावने च भगवान् गोवत्सांश्चारयन् प्रभुः ॥ ४० ॥\n\nवधं चकार गोपानां पश्यतां बकवत्सयोः ।\n\nअघासुरस्य च वधो धेनुकस्य विमर्दनम् ॥ ४१ ॥\n\nमर्दनं कालियस्यापि वह्निपानं चकार ह ।\n\nप्रलंबस्य वधं पश्चाद्‌‌बलदेवश्चकार ह ॥ ४२ ॥\n\nगोवर्धनं समुत्पाट्य हस्तेनैकेन लीलया ।\n\nयुष्माकं पश्यतां बिभ्रत्पुष्करं गजराडिव ॥ ४३ ॥\n\nचूडामणिं शंखचूडाज्जहार जगतां पतिः ।\n\nअरिष्टस्य वधं कृत्वा केशिनं निजघान ह ॥ ४४ ॥\n\nव्योमासुरं महादैत्यं मुष्टिना तं ममर्द ह ।\n\nतथा वै मथुरायां तु चक्रे चित्रं महामते ॥ ४५ ॥\n\nविकथ्यमानं रजकं करेणाभिजघान तम् ।\n\nप्रचंडं कंसकोदंडं मध्यतस्तद्‌बभंज ह ।\n\nइक्षुदंडं यथा नागः सर्वेषां पश्यतां नृणाम् ॥ ४६ ॥\n\nद्विपं कुवलयापीडं नागायुतसमं बले ।\n\nशुंडादंडे संगृहीत्वा पातयामास भूतले ॥ ४७ ॥\n\nचाणूरं मुष्टिकं कूटं शलं तोशलमेव च ।\n\nपातयामास भूपृष्ठे मल्लयुद्धेन माधवः ॥ ४८ ॥\n\nकसं मदोत्कटं दैत्यं नागलक्षसमं बले ।\n\nमंचाद्‍गृहीत्वा तं कृष्णो भ्रामयित्वा भुजौजसा ॥ ४९ ॥\n\nपातयामास भूपृष्ठे कमंडलुमिवार्भकः ।\n\nइभोपरि यथा सिंहस्तस्योपरि पपात सः ॥ ५० ॥\n\nकंसानुजांश्च कंकादीन् बलदेवो महाबलः ।\n\nममर्द मुद्‌गरेणाशु मृगान्वै मृगराडिव ॥ ५१ ॥\n\nगुरवे दक्षिणां दातुं समुत्पत्य महार्णवे ।\n\nशंखरूपं पंचजनं निजघान हरिः स्वयम् ॥ ५२ ॥\n\nअद्‌भुतानि चरित्राणि चैतानि श्रीहरिं विना ।\n\nकः करोति महानंद तस्मै श्रीहरये नमः ॥ ५३ ॥"
    }
]