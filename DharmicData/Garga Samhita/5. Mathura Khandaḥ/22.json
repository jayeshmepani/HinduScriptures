[
    {
        "text": "अध्यायः २२\n\n\n श्रीभगवानुवाच -\n\nकस्मै देयमिदं गुह्यं रागरूपं मनोहरम् ।\n\nबुद्ध्या विचारयन्नित्थं गंधर्वनगरं ययौ ॥ १ ॥\n\nतुंबरुं नाम गंधर्वं कृत्वा शिष्यं स नारदः ।\n\nकलं जगौ मद्‍गुणांश्च वीणावाद्यपरायणः ॥ २ ॥\n\nकेषामग्रे गेयमिदं रागरूपं मनोहरम् ।\n\nश्रोतुं पात्रं विचिन्वन्स नारदः शक्रमाययौ ॥ ३ ॥\n\nअनिर्वृतं च तं दृष्ट्वा नारदो मुनिसत्तमः ।\n\nसख्या तुम्बुरुणा सार्द्धं सूर्यलोकं जगाम ह ॥ ४ ॥\n\nरथेन तं प्रधावंतं सूर्यं वीक्ष्य महामुनिः ।\n\nशिवपार्श्वं जगामाशु ततो देवर्षिसत्तमः ॥ ५ ॥\n\nभूतेशं ज्ञानतत्वज्ञं ध्यानस्तिमितलोचनम् ।\n\nवीक्ष्य तं नारदो राधे ब्रह्मलोकं जगाम ह ॥ ६ ॥\n\nसृजंतं सृष्टिरचनां व्यग्रं वीक्ष्य विधिं मुनिः ।\n\nवैकुंठं प्रययौ विष्णोः सर्वलोकनमस्कृतम् ॥ ७ ॥\n\nभक्तार्थं कुत्र गच्छंतं भक्तेशं भक्तवत्सलम् ।\n\nवीक्ष्य तुंबुरुणा सार्द्धं योगींद्रः प्रययौ ततः ॥ ८ ॥\n\nयोगीश्वराणां हि सतां त्रिलोक्यामंतरं बहिः ।\n\nगतिमाहुर्नाप्नुवंति कर्मभिर्वृषभानुजे ॥ ९ ॥\n\nकोटिशो ह्यंडनिचयान् समुल्लंघ्य मुनीश्वरः ।\n\nगोलोकं परमं धाम प्रययौ प्रकृतेः परम् ॥ १० ॥\n\nसमुत्तीर्याशु विरजां नदीं कल्लोलशालिनीम् ।\n\nययौ वृन्दावनं रम्यं भ्रमरध्वनिसंकुलम् ॥ ११ ॥\n\nसदा वसंतर्तुयुतं मरुतैजल्लतागृहम् ।\n\nदृष्ट्वा गोवर्धनं शैलं मन्निकुंजं समाययौ ॥ १२ ॥\n\nकौ युवां कुत आयातौ किं कार्यं वदतं च नः ।\n\nइत्थं सखीभिः संपृष्टौ ऊचतुर्मुनितुम्बुरू ॥ १३ ॥\n\nगायकौ कुशलौ रामा आवां वीणाकलध्वनिम् ।\n\nपरिपूर्णतमं साक्षाच्छ्रीकृष्णं राधिकापतिम् ॥ १४ ॥\n\nकलं परं श्रावयितुमागतौ बंदिनां वरौ ।\n\nकथनीयमिदं वाक्यं श्रीकृष्णय महात्मने ॥ १५ ॥\n\nश्रुत्वा सख्यस्तथा मह्यं निवेद्याथ मदाज्ञया ।\n\nआगत्याज्ञां ददुर्यातुं बंदिभ्यां श्लक्ष्णया गिरा ॥ १६ ॥\n\nमन्निकुंजांगणे भ्राजत्कोट्यर्कज्योतिराकुले ।\n\nखचित्कौस्तुभरत्‍नाढ्ये प्रचलच्चारुचामरे ॥ १७ ॥\n\nलोलमुक्ताफलच्छत्रे सखीकोटिसमन्विते ।\n\nमहापद्मस्थितं साक्षात्त्वया मां तावपश्यताम् ॥ १८ ॥\n\nनत्वा प्रदक्षिणीकृत्य तत्र स्थित्वा मदाज्ञया ।\n\nस्तुत्वा मां मद्‍गुणान्वक्तुं तेनासावुपचक्रमे ॥ १९ ॥\n\nआतोद्यं विनुदन्वीणां देवदत्तां स्वरामृतम् ।\n\nकलं जगावद्वितीयं नारदः सहतुम्बुरू ॥ २० ॥\n\nसंतुष्टोऽहं शिरो धुन्वन् तेन श्लाघ्यं च तत्स्वरम् ।\n\nदत्वाऽऽत्मानं प्रेमपरो जलत्वं गतवानहम् ॥ २१ ॥\n\nयज्जलं मद्वपुर्जातं तद्वै ब्रह्मद्रवं विदुः ।\n\nकोटिशः कोटिशोऽण्डानां राशयः संलुठंति हि ॥ २२ ॥\n\nइंद्रायणफलानीवान् अन्ते तस्मिञ्जले शुभे ।\n\nपृश्निगर्भमिदं राधे ब्रह्मांडं मत्पदं स्फुटम् ॥ २३ ॥\n\nभित्वा तच्चागतं साक्षादस्मिन्मन्वंतरे शुभे ।\n\nतत्स्वर्धुनीं विदुः पूर्वे श्रीगंगां पापहारिणीम् ॥ २४ ॥\n\nदिवि मंदकिनी प्रोक्ता गंगा भागीरथी क्षितौ ।\n\nअधो भोगवती प्रोक्ता त्रिधा त्रिपथगामिनी ॥ २५ ॥\n\nयत्स्नातुं गच्छतः पुंसः प्रणतस्य पदे पदे ।\n\nराजसूयाश्वमेधानां फलमस्ति न दुर्लभम् ॥ २६ ॥\n\nगंगा गंगेति यो ब्रूयाद्योजनानां शतैरपि ।\n\nमुच्यते सर्वपापेभ्यो विष्णुलोकं स गच्छति ॥ २७ ॥\n\nदृष्ट्वा जन्मशतं पापं पीत्वा जन्मशतद्वयम् ।\n\nस्नात्वा जन्मसहस्राणां हंति गंगा कलौ युगे ॥ २८ ॥\n\nसफलं जन्म वै तेषां ये पश्यंति हि जाह्नवीम् ।\n\nवृथा जन्म गतं तेषां ये न पश्यंति जाह्नवीम् ॥ २९ ॥\n\nयथा हि द्रवतां प्राप्ता विरजा त्वद्‌भयाद्यथा ।\n\nप्रापुर्द्रवत्वं रंभोरु विरजायाः सुता यथा ॥ ३० ॥\n\nयथा कृष्णा नदी विष्णुर्वेणी देवः शिवो यथा ।\n\nब्रह्मा ककुद्मिनी गंगा गंडकी च यथाऽप्सराः ॥ ३१ ॥\n\nतथा द्रवत्वं संप्राप्त ऋभुर्नामाप्ययं मुनिः ।\n\nप्रेमलक्षणया भक्त्या ऋभोर्वा नात्र संशयः ॥ ३२ ॥\n\nयः शृणोति कथामेतां पवित्रां पापहारिणीम् ।\n\nउल्लंघ्य सर्वलोकांश्च मल्लोकं याति मानवः ॥ ३३ ॥\n\nश्रीनारद उवाच -\n\nएवमुक्त्वा प्रियां राधामृभोराश्रमतो हरिः ।\n\nराधया सहितो राजन् आययौ मालतीवनम् ॥ ३४ ॥\n\nगोपीनां विरहं ज्ञात्वा भगवान्भक्तवत्सलः ।\n\nराधया प्रययौ कृष्णः पुलिनं मंगलायनम् ॥ ३५ ॥\n\nतदा गोपीगणाः सर्वे गतमाना गतव्यथाः ।\n\nजगृहुस्तं घनश्यामं सौदामिन्यो घनं यथा ॥ ३६ ॥\n\nवृंदावने हरिः साक्षात्कृष्णातीरे मनोहरे ।\n\nजगौ कलं गोपिकाभिः वंशीवादनतत्परः ॥ ३७ ॥\n\nभगवत्कलरागेण मूर्छिता गोपकन्यकाः ।\n\nनद्यो वेगत्वरहिता अचरत्वं हि पक्षिणः ॥ ३८ ॥\n\nमौनत्वं देवताः सर्वाः स्तंभत्वं देवनायकाः ।\n\nसजलत्वं च तरवो निद्रात्वं प्रगतं जगत् ॥ ३९ ॥\n\nकृत्वा रासं राधिकाया गोपीनां च मनोरथम् ।\n\nब्राह्मे मुहूर्ते भगवानाययौ नंदमंदिरम् ॥ ४० ॥\n\nराधिका गोपिकाभिश्च प्राप्ताऽऽनंदमनोरथा ।\n\nवृषभानुवरस्यापि सुंदरं मंदिरं ययौ ॥ ४१ ॥"
    }
]