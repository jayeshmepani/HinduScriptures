[
    {
        "text": "अध्यायः १८\n\n\n बर्हिष्मतीभवा ऊचुः -\n\nअहो लयाब्धौ कृपया हरिर्या-\n\n     मुद्‍धृत्य वाराहतनुर्महात्मा ।\n\nतामन्वधावद्‍धृतशिंजिनीशरो\n\n     भूत्वा दयालुः पृथुरादिराजः ॥ १ ॥\n\nलतागोप्य ऊचुः -\n\nस्वयं सुधां वा न विभज्य पूर्वं\n\n     धन्वन्तरिर्विश्वभिषङ्‍महात्मा ।\n\nतद्‌बद्धवैरेषु सुरासुरेषु\n\n     भूत्वाऽथ योषित्प्रददौ कलिप्रियः ॥ २ ॥\n\nनागेंद्रकन्या ऊचुः -\n\nअथेच्छतीमेनमहो वरं हरिः\n\n     समागतां शूर्पणखां महावने ।\n\nचकार सौमित्रिसखः कुरूपिणी-\n\n     महो कृतं तस्य तया किमप्रियम् ॥ ३ ॥\n\nसमुद्रकन्या ऊचुः -\n\nनित्यं गृहशतं यांती दात्री दुःखं सुखं जनान् ।\n\nस्वीया कथं सुशीला च चंचलाऽस्मिन्कथं स्थिता ॥ ४ ॥\n\nअप्सरस ऊचुः -\n\nअस्य प्रीत्या कर्णनासे गते वै रावणस्वसुः ।\n\nत्यजंतु वार्तां तेनापि भवतीनां कृपा कृता ॥ ५ ॥\n\nदिव्या ऊचुः -\n\nसर्वेश्वरो बलिं नीत्वा बलिं बद्ध्वा दयापरः ।\n\nअधः क्षिपन्मुक्तिनाथश्चित्रं तत्कथयाऽभवत् ॥ ६ ॥\n\nआदिव्या ऊचुः -\n\nशतरूपायुतं शांतं तपस्यन्तं मनुं पुरा ।\n\nदैत्यैर्बाधां गतं पश्चाद्‌ररक्षासौ दयानिधिः ॥ ७ ॥\n\nसत्ववृत्तय ऊचुः -\n\nपूर्वं कष्टगतं भक्तं ध्रुवं कायाधवं च वै ।\n\nपश्चाद्‌ररक्ष कृपया न पूर्वं दीनवत्सलः ॥ ८ ॥\n\nरजोवृत्तय ऊचुः -\n\nरुक्मांगदहरिश्चन्द्रांबरीषाणां सतां हरिः ।\n\nसत्यं परीक्षन् प्रददौ पुनर्भागवतीं श्रियम् ॥ ९ ॥\n\nतमोवृत्तय ऊचुः -\n\nवृंदा येन छलं प्राप्ता छलिना बलिना पुरा ।\n\nछलमय्या बलिन्याऽद्य कुब्जया छलितो ह्ययम् ॥ १० ॥\n\nकृपाणी ह्येकतो वक्रा घातयंती जनान्बहून् ।\n\nकिमु कुब्जा त्रिवक्रा च श्रीकृष्णेन त्रिभंगिना ॥ ११ ॥\n\nपश्यंतीनां कृष्णमार्गं नेत्रे दुःखं गते भृशम् ।\n\nअवधिः पादविक्षेपं वामनस्य करोति हि ॥ १२ ॥\n\nपीतत्वं त्वग्गता पादौ शैथिल्यं प्रगतौ च नः ।\n\nमनो विभ्रमतामुग्रां माधवे माधवं विना ॥ १३ ॥\n\nसपत्‍नीहारचिह्नाढ्यमागतं तमुषःक्षणे ।\n\nहा दैव कस्मिन्समये द्रक्ष्यामो नंदनंदनम् ॥ १४ ॥\n\nश्रीनारद उवाच -\n\nइति कृष्णं चिंतयन्त्यो गोपिका प्रेमविह्वलाः ।\n\nउत्कण्ठितास्ता रुरुदुर्मूर्छिता धरणीं गताः ॥ १५ ॥\n\nपृथक् पृथक् समाश्वास्य वचोभिर्नयनैपुणैः ।\n\nसंबोध्य गोपिकाः सर्वाः प्राह राधां तदोद्धवः ॥ १६ ॥\n\nउद्धव उवाच -\n\nपरिपूर्णतमे कृष्णे वृषभानुवरात्मजे ।\n\nगंतुमाज्ञा देहि मह्यं नमस्तुभ्यं व्रजेश्वरि ॥ १७ ॥\n\nप्रतिपत्रं देहि शुभे श्रीकृष्णाय महात्मने ।\n\nतेन तं च प्रणम्याशु समानेष्ये तवांतिकम् ॥ १८ ॥\n\nश्रीनारद उवाच -\n\nअथ राधा लेखनीं च नीत्वा पात्रं मषेस्त्वरम् ।\n\nसमाचारं चिंतयन्ती तावदश्रूणि सुस्रुवुः ॥ १९ ॥\n\nयद्यत्पत्रं समानीतं राधया लेखनीयुतम् ।\n\nतत्तदार्द्रीकृतं जातं नयनाम्बुजवारिभिः ॥ २० ॥\n\nअश्रुप्रवाहं मुंचन्तीं कृष्णदर्शनलालसाम् ।\n\nउद्धवो विस्मयन्प्राह राधां कमललोचनाम् ॥ २१ ॥\n\nउद्धव उवाच -\n\nकथं लिखसि राधे त्वं कथं दुःखं करोषि हि ।\n\nसर्वां तस्मै वदिष्यामि व्यथां त्वल्लेखनं विना ॥ २२ ॥\n\nश्रीनारद उवाच -\n\nइति श्रुत्वा वचस्तस्य राधया गतबाधया ।\n\nसर्वाभिर्गोपिकाभिश्व पूजितोऽभूत्तदोद्धवः ॥ २३ ॥\n\nनत्वा प्रदक्षिणीकृत्य राधां रासेश्वरीं पराम् ।\n\nगोपीगणमनुज्ञाप्य नत्वा नत्वा पुनः पुनः ॥ २४ ॥\n\nरथमारुह्य दिव्याभं रत्‍नभूषणभूषितम् ।\n\nगतभृत्याभिमानोऽसौ संध्यायां नंदमाययौ ॥ २५ ॥\n\nमार्तंड उदयं प्राप्ते नत्वा गोपीं यशोमतीम् ।\n\nनंदराजमनुज्ञाप्य नवनंदांस्तदोद्धवः ॥ २६ ॥\n\nवृषभानूपनंदाश्च समनुज्ञाप्य लोकतः ।\n\nतथा कृष्णसखीन् सर्वान् रथमारुह्य निर्गतः ॥ २७ ॥\n\nदूरं तमनुगाः सर्वे गोपा गोपीगणास्तथा ।\n\nस निवृत्याथ तान्स्नेहादुधवो मथुरां ययौ ॥ २८ ॥\n\nएकांते चाक्षयवटे कृष्णातीरे मनोहरे ।\n\nनत्वा कृष्णं परिक्रम्य प्रेमगद्‌गदया गिरा ।\n\nप्राह स्रवन्नेत्रपद्म उद्धवो बुद्धिसत्तमः ॥ २९ ॥\n\nउद्धव उवाच -\n\nकिं देव कथनीयं मे भवतोऽशेषसाक्षिणः ।\n\nविधत्स्व शं राधिकाया गोपीनां देहि दर्शनम् ॥ ३० ॥\n\nश्रीकृष्णं देवदेवेशं समानेष्ये तवान्तिकम् ।\n\nइत्थं वाक्यं च मे भूतं रक्ष रक्ष कृपानिधे ॥ ३१ ॥\n\nप्रह्लादरुक्मांगदयोः प्रतिज्ञां\n\n     बलेश्च खट्वांगनृपस्य साक्षात् ।\n\nयथांबरीषध्रुवयोस्तथा मे\n\n     कृता च भक्तेश्वर रक्ष रक्ष ॥ ३२ ॥"
    }
]