[
    {
        "text": "अध्यायः १२\n\n\nश्रीनारद उवाच ।। \n\nशंखोद्धारे तीर्थमुख्ये स्वर्णदानं ददाति यः ।। \n\nसँगच्छेद्वैष्णवं लोकं सर्वोपद्रववर्जितम् ।। १ ।। \n\nश्रीकृष्णभक्तः शांतात्मा त्रितो नाम महामुनिः ।। \n\nतीर्थयात्राप्रसंगेन प्राप्त आनर्तभूमिषु ।। २ ।। \n\nदृष्ट्वा शुभं सरः स्नात्वा हरेः पूजां चकार ह ।। \n\nतत्पूजायां महाशंखं सुन्दरैर्लक्षणैर्वृतम् । ३ ।। \n\nचोरयामास कक्षीवांस्तस्य शिष्योतिलोभतः ।। \n\nपूजाशंखं गतं वीक्ष्य कुद्धः प्राह त्रितो मुनिः ।। ४ ।।\n\nयेन नीतस्तु मे शंखः स शंखो भवतु ध्रुवम्।। \n\nतदेव शंखरूपोभूत्कक्षीवाञ्छापपीडितः।।५।। \n\nउत्पादयोर्निपतितः पाहि मामित्युवाच ह ।। \n\nशीघ्रं शांतस्त्रितः प्राह दुर्मते किं कृतं त्वया ।।\n\nस्तेयदोषाद्भुंक्ष्व पापं मद्वचो नो मृषा भवेत् ।।६।। \n\nभज श्रीकृष्णपादाब्जं स ते मोक्षं करिष्यति ।। \n\nइत्युक्त्वाथ गते राजन्त्रिते देवे महामुनौ।।७।। \n\nसरोवरे निपतितः कक्षीवाञ्छंखरूपधृक्।। \n\nप्रवदन्कृष्णकृष्णेति शतवर्षं स्थितोभवत् ।।८।। \n\nपरिपूर्णतमः साक्षाद्भगवान्भक्तवत्सलः ।। \n\nआगत्य सरसस्तीरं मा भैष्टेत्यभयं ददौ ।। ९ ।। \n\nतां मेघनादगंभीरां गिरं श्रुत्वा जलेचरः ।। \n\nचुक्रोश पाहि पाहीति देवदव जगत्पते ।। ६.१२.१० ।। \n\nभुजगेंद्र भोगरुचा भुजेन भगवान्प्रभुः।। \n\nशंखं भक्तं गजमिव प्रोज्जहार दयापरः ।। ११ ।। \n\nतदैव दिव्यरूपोभूच्छंखरूपं विहाय सः ।। \n\nकृतांजलिर्हरिं नत्वा स्तुतिं चक्रे यदा च सः।।१२ ।। \n\nकक्षीवानुवाच ।। \n\nवासुदेव नमस्तेस्तु गोविंदपुरुषोत्तम ।। \n\nदीनवत्सल दीनेश द्वारकेश परेश्वर ।। १३ ।। \n\nध्रुवे ध्रुवपदंदात्रे प्रह्लादस्यार्तिहारिणे ।। \n\nगजस्योद्धारिणे तुभ्यं बलर्बलिविदे नमः ।। १४ ।।\n\nद्रौपदीचीरसंत्राणकारिणे हरये नमः ।। \n\nगराग्निवनवासेभ्यः पांडवानां सहायिने ।।१५।। \n\nयादवत्राणकर्त्रे च शक्रादाभीररक्षिणे ।। \n\nगुरुमातृद्विजानां च पुत्रदात्रे नमोनमः ।।१६।। \n\nजरासंधनिरोधार्त नृपाणां मोक्षकारिणे ।। \n\nनृगस्योद्धारिणे साक्षात्सुदाम्नोदैन्यहारिणे ।। १७।। \n\nवासुदेवाय कृष्णाय नमः संकर्षणाय च ।। \n\nप्रद्युम्नायानिरुद्धाय चतुर्व्यूहाय ते नमः ।।१८।। \n\nत्वमेव माता च पिता त्वमेव \n\nत्वमेव बन्धुश्च सखा त्वमेव ।। \n\nत्वमेव विद्या \nद्रविणं\n त्वमेव \n\nत्वमेव सर्वं मम देवदेव ।।१९।। \n\nश्रीनारद उवाच ।। \n\nएवं स्तुत्वा हरिं राजन्कक्षीवान्प्रेमपूरितः ।। \n\nविमानवरमास्थाय यादवानां च पश्यताम् ।। ६.१२.२० ।। \n\nविभ्राजयन्दशदिशः शतसूर्यसमप्रभः ।। \n\nजगाम वैष्णवं लोकं सर्वोपद्रववर्जितम् ।।२१।। \n\nशंखोद्धारः कृतो यस्मिन्हरिणा मैथिलेश्वर ।। \n\nतस्मात्तीर्थं महापुण्यं शंखोद्धार प्रथां गतम् ।। २२ ।। \n\nशंखोद्धारकथामेतां यः शृणोति नरोत्तमः ।। \n\nशंखोद्धारस्नानफलं लभते वै न संशयः ।। २३ ।। \n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे शंखोद्धारमाहात्म्यं नाम द्वादशोऽध्यायः ।। १२ ।।"
    }
]