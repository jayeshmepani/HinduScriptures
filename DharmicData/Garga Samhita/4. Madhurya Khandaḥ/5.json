[
    {
        "text": "अध्यायः ०५\n\n\nश्रीनारद उवाच - \n\nअयोध्यावासिनीनां तु गोपीनां वर्णनं शृणु । \n\n चतुष्पदार्थदं साक्षात्कृष्णप्राप्तिकरं परम् ॥ १ ॥ \n\n सिन्धुदेशेषु नगरी चंपका नाम मैथिल । \n\n बभूव तस्यां विमलो राजा धर्मपरायणः ॥ २ ॥ \n\n कुवेर इव कोशाढ्यो मनस्वी मृगराडिव । \n\n विष्णुभक्तः प्रशांतात्मा प्रह्लाद इव मूर्तिमान् ॥ ३ ॥ \n\n भार्याणां षट्सहस्राणि बभूवुस्तस्य भूपतेः । \n\n रूपवत्यः कंजनेत्रा वंध्यात्वं ताः समागताः ॥ ४ ॥ \n\n अपत्यं केन पुण्येन भूयान् मेऽत्र शुभं नृप । \n\n एवं चिन्तयतस्तस्य बहवो वत्सरा गताः ॥ ५ ॥ \n\n एकदा याज्ञवल्क्यस्तु मुनीन्द्रस्तमुपागतः । \n\n तं नत्वाभ्यर्च विधिवन्नृपस्तत्संमुखे स्थितः ॥ ६ ॥ \n\n चिंताकुलं नृपं वीक्ष्य याज्ञवल्क्यो महामुनिः । \n\n सर्वज्ञः सर्वविच्छान्तः प्रत्युवाच नृपोत्तमम् ॥ ७ ॥ \n\n श्रीयाज्ञवल्क्य उवाच - \n\nराजन् कृशोऽसि कस्मात्त्वं का चिंता ते हृदि स्थिता । \n\n सप्रस्वगेषु कुशलं दृश्यते सांप्रतं तव ॥ ८ ॥ \n\n विमल उवाच - \n\nब्रह्मंस्त्वं किं न जानासि तपसा दिव्यचक्षुषा । \n\n तथाऽप्यहं वदिष्यामि भवतो वाक्यगौरवात् ॥ ९ ॥ \n\n आनपत्येन दुःखेन व्याप्तोऽहं मुनिसत्तम । \n\n किं करोमि तपो दानं वद येन भवेत्प्रजा ॥ १० ॥ \n\n श्रीनारद उवाच - \n\nइति श्रुत्वा याज्ञवल्क्यो ध्यानस्तिमितलोचनः । \n\n दीर्घं दध्यौ मुनिश्रेष्ठो भूतं भव्यं विचिंतयन् ॥ ११ ॥ \n\n श्रीयाज्ञवल्क्य उवाच - \n\nअस्मिन् जन्मनि राजेन्द्र पुत्रो नैव च नैव च । \n\n पुत्र्यस्तव भविष्यन्ति कोटिशो नृपसत्तम ॥ १२ ॥ \n\n राजोवाच - \n\nपुत्रं विना पूर्वऋणान्न कोऽपि \n\n     प्रमुच्यते भूमितले मुनीन्द्र । \n\n सदा ह्यपुत्रस्य गृहे व्यथा स्या- \n\n     त्परं त्विहामुत्र सुखं न किंचित् ॥ १३ ॥ \n\n श्रीयाज्ञवल्क्य उवाच - \n\nमा खेदं कुरु राजेन्द्र पुत्र्यो देयास्त्वया खलु । \n\n श्रीकृष्णाय भविष्याय परं दायादिकैः सह ॥ १४ ॥ \n\n तेनैव कर्मणा त्वं वै देवर्षिपितृणामृणात् । \n\n विमुक्तो नृपशार्दूल परं मोक्षमवाप्स्यसि ॥ १५ ॥ \n\n श्रीनारद उवाच - \n\nतदाऽतिहर्षितो राजा श्रुत्वा वाक्यं महामुनेः । \n\n पुनः पप्रच्छ संदेहं याज्ञवल्क्यं महामुनिम् ॥ १६ ॥ \n\n राजोवाच - \n\nकस्मिन् कुले कुत्र देशे भविष्यः श्रीहरिः स्वयम् । \n\n कीदृग्‌रूपश्च किंवर्णो वर्षैश्च कतिभिर्गतैः ॥ १७ ॥ \n\n श्रीयाज्ञवल्क्य उवाच - \n\nद्वापरस्य युगस्यास्य तव राज्यान्महाभुज । \n\n अवशेषे वर्षशते तथा पञ्चदशे नृप ॥ १८ ॥ \n\n तस्मिन् वर्षे यदुकुले मथुरायां यदोः पुरे । \n\n भाद्रे बुधे कृष्णपक्षे धात्रर्क्षे हर्षणे वृषे ॥ १९ ॥ \n\n बवेऽष्टम्यामर्धरात्रे नक्षत्रेशमहोदये । \n\n अंधकारावृते काले देवक्यां शौरिमन्दिरे ॥ २० ॥ \n\n भविष्यति हरिः साक्षादरण्यामध्वरेऽग्निवत् । \n\n श्रीवत्सांको घनश्यामो वनमाल्यतिसुन्दरः ॥ २१ ॥ \n\n पीतांबरः पद्मनेत्रो भविष्यति चतुर्भुजः । \n\n तस्मै देया त्वया कन्या आयुस्तेऽस्ति न संशयः ॥ २२ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nअयोध्यापुरवासिन्युपाख्यानं नाम पञ्चमोऽध्यायः ॥ ५ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]