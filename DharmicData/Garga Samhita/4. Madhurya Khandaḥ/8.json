[
    {
        "text": "अध्यायः ०८\n\n\nश्रीनारद उवाच - \n\nगोपीनां यज्ञसीतानामाख्यानं शृणु मैथिल । \n\n सर्वपापहरं पुण्यं कामदं मङ्गलायनम् ॥१॥\n\n उशीनरो नाम देशो दक्षिणस्यां दिशि स्थितः । \n\n एकदा तत्र पर्जन्यो न ववर्ष समा दश ॥२॥\n\n धनवन्तस्तत्र गोपा अनावृष्टिभयातुराः । \n\n सकुटुम्बा गोधनैश्च व्रजमण्डलमाययुः ॥३॥\n\n पुण्ये वृन्दावने रम्ये कालिन्दीनिकटे शुभे । \n\n नन्दराजसहायेन वासं ते चक्रिरे नृप ॥४॥\n\n तेषां गृहेषु सञ्जाता यज्ञसीताश्च गोपिकाः । \n\n श्रीरामस्य वरा दिव्या दिव्ययौवनभूषिताः ॥५॥\n\n श्रीकृष्णं सुन्दरं दृष्ट्वा मोहितास्ता नृपेश्वर । \n\n व्रतं कृष्णप्रसादार्थं प्रष्टुं राधां समाययुः ॥६॥\n\n गोप्य ऊचुः –\n\nवृषभानुसुते दिव्ये हे राधे कञ्जलोचने । \n\n श्रीकृष्णस्य प्रसादार्थं वद किञ्चिद्व्रतं शुभम् ॥७॥\n\n तव वश्यो नन्दसूनुर्देवैरपि सुदुर्गमः । \n\n त्वं जगन्मोहिनी राधे सर्वशास्त्रार्थपारगा ॥८॥\n\n श्रीराधोवाच -\n\nश्रीकृष्णस्य प्रसादार्थं कुरुतैकादशीव्रतम् । \n\n तेन वश्यो हरिः साक्षाद्भविष्यति न संशयः ॥९॥\n\n गोप्य ऊचुः –\n\nसंवत्सरस्य द्वादश्या नामानि वद राधिके । \n\n मासे मासे व्रतं तस्याः कर्तव्यं केन भावतः ॥१०॥\n\n श्रीरधोवाच –\n\nमार्गशीर्षे कृष्णपक्षे उत्पन्ना विष्णुदेहतः । \n\n मुरदैत्यवधार्थाय तिथिरेकादशी वरा ॥११॥\n\n मासे मासे पृथग्भूता सैव सर्वव्रतोत्तमा । \n\n तस्याः षड्विंशतिं नाम्नां वक्ष्यामि हितकाम्यया ॥१२॥\n\n उत्पत्तिश्च तथा मोक्षा सफला च ततः परम् । \n\n पुत्रदा षट्तिला चैव जया च विजया तथा ॥१३॥\n\n आमलकी तथा पश्चान्नाम्ना वै पापमोचनी । \n\n कामदा च ततः पश्चात्कथिता वै वरूथिनी ॥१४॥\n\n मोहिनी चापरा प्रोक्ता निर्जला कथिता ततः । \n\n योगिनी देवशयनी कामिनी च ततः परम् ॥१५॥\n\n पवित्रा चाप्यजा पद्मा इन्दिरा च ततः परम् । \n\n पाशाङ्कुशा रमा चैव ततः पश्चात्प्रबोधिनी ॥१६॥\n\n सर्वसम्पत्प्रदा चैव द्वे प्रोक्ते मलमासजे । \n\n एवं षड्विंशतिं नाम्नामेकादश्याः पठेच्च यः ॥१७॥\n\n संवत्सरद्वादशीनां फलमाप्नोति सोऽपि हि । \n\n एकादश्याश्च नियमं शृणुताथ व्रजाङ्गनाः ॥\n\n भूमिशायी दशभ्यां तु चैकभुक्तो जितेन्द्रियः ॥ १८॥\n\n एकवारं जलं पीत्वा धौतवस्त्रोऽतिनिर्मलः । \n\n ब्राह्मे मुहूर्त उत्थाय चैकादश्यां हरिं नतः ॥१९॥\n\n अधमं कूपिकास्नानं वाप्यां स्नानं तु मध्यमम् । \n\n तडागे चोत्तमं स्नानं नद्याः स्नानं ततः परम् ॥२०॥\n\n एवं स्नात्वा नरवरः क्रोधलोभविवर्जितः । \n\n नालपेत्तद्दिने नीचांस्तथा पाखण्डिनो नरान् ॥२१॥\n\n मिथ्यावादरतांश्चैव तथा ब्राह्मणनिन्दकान् । \n\n अन्यांश्चैव दुराचारानगम्यागमने रतान् ॥२२॥\n\n परद्रव्यापहारांश्च परदाराभिगामिनः । \n\n दुर्वृत्तान् भिन्नमर्यादान्नालपीत्स व्रती नरः ॥२३॥\n\n केशवं पूजयित्वा तु नैवेद्यं तत्र कारयेत् । \n\n दीपं दद्याद्गृहे तत्र भक्तियुक्तेन चेतसा ॥२४॥\n\n कथाः श्रुत्वा ब्राह्मणेभ्यो दद्यात्सद्दक्षिणां पुनः । \n\n रात्रौ जागरणं कुर्याद्गायन् कृष्णपदानि च ॥२५॥\n\n कांस्यं मांसं मसूरांश्च कोद्रवं चणकं तथा । \n\n शाकं मधु परान्नं च पुनर्भोजनमैथुनम् ॥२६॥\n\n विष्णुव्रते च कर्तव्ये दशाभ्यां दश वर्जयेत् । \n\n द्यूतं क्रीडां च निद्रां च ताम्बूलं दन्तधावनम् ॥२७॥\n\n परापवादं पैशुन्यं स्तेयं हिंसां तथा रतिम् । \n\n क्रोधाढ्यं ह्यनृतं वाक्यमेकादश्यां विवर्जयेत् ॥२८॥\n\n कांस्यं मांसं सुरां क्षौद्रं तैलं वितथभाषणम् । \n\n पुष्टिषष्टिमसूरांश्च द्वादश्यां परिवर्जयेत् ॥२९॥\n\n अनीन विधिना कुर्याद्द्वादशीव्रतमुत्तमम् ॥३०॥\n\n गोप्य ऊचुः -\n\nएकादशीव्रतस्यास्य कालं वद महामते । \n\n किं फलं वद तस्यास्तु माहात्म्यं वद तत्त्वतः ॥३१॥\n\n श्रीराधोवाच –\n\nदशमी पञ्चपञ्चाशद्घटिका चेत्प्रदृश्यते । \n\n तर्हि चैकादशी त्याज्या द्वादशीं समुपोषयेत् ॥३२॥\n\n दशमी पलमात्रेण त्याज्या चैकादशी तिथिः । \n\n मदिराबिन्दुपातेन त्याज्यो गङ्गाघटो यथा ॥३३॥\n\n एकादशी यदा वृद्धिं द्वादशी च यदा गता । \n\n तदा परा ह्युपोष्या स्यात्पूर्वा वै द्वादशीव्रते ॥३४॥\n\n एकादशीव्रतस्यास्य फलं वक्ष्ये व्रजाङ्गनाः । \n\n यस्य श्रवणमात्रेण वाजपेयफलं लभेत् ॥३५॥\n\n अष्टाशीतिसहस्राणि द्विजान्भोजयते तु यः । \n\n तत्कृतं फलमाप्नोति द्वादशीव्रतकृन्नरः ॥३६॥\n\n ससागरवनोपेतां यो ददाति वसुन्धराम् । \n\n तत्सहस्रगुणं पुण्यमेकादश्या महाव्रते ॥३७॥\n\n ये संसारार्णवे मग्नाः पापपङ्कसमाकुले । \n\n तेषामुद्धरणार्थाय द्वादशीव्रतमुत्तमम् ॥३८॥\n\n रात्रौ जागरणं कृत्वैकादशीव्रतकृन्नरः । \n\n न पश्यति यमं रौद्रं युक्तः पापशतैरपि ॥३९॥\n\n पूजयेद्यो हरिं भक्त्या द्वादश्यां तुलसीदलैः । \n\n लिप्यते न स पापेन पद्मपत्रमिवाम्भसा ॥४०॥\n\n अश्वमेधसहस्राणि राजसूयशतानि च । \n\n एकादश्युपवासस्य कलां नार्हन्ति षोडशीम् ॥४१॥\n\n दश वै मातृके पक्षे तथा वै दश पैतृके । \n\n प्रियाया दश पक्षे तु पुरुषानुद्धरेन्नरः ॥४२॥\n\n यथा शुक्ला तथा कृष्णा द्वयोश्च सदृशं फलम् । \n\n धेनुः श्वेता तथा कृष्णा उभयोः सदृशं पयः ॥४३॥\n\n मेरुमन्दरमात्राणि पापानि शतजन्मसु । \n\n एका चैकादशी गोप्यो दहते तूलराशिवत् ॥४४॥\n\n विधिवद्विधिहीनं वा द्वादश्यां दानमेव च । \n\n स्वल्पं वा सुकृतं गोप्यो मेरुतुल्यं भवेच्च तत् ॥४५॥\n\n एकादशीदिने विष्णोः शृणुते यो हरेः कथाम् । \n\n सप्तद्वीपवतीदाने लत्फलं लभते च सः ॥४६॥\n\n शङ्खोद्धारे नरः स्नात्वा दृष्ट्वा देवं गदाधरम् । \n\n एकादश्युपवासस्य कलां नार्हति षोडशीम् ॥४७॥\n\n प्रभासे च कुरुक्षेत्रे केदारे बदरिकाश्रमे । \n\n काश्यां च सूकरक्षेत्रे ग्रहणे चन्द्रसूर्ययोः ॥४८॥\n\n सङ्क्रान्तीनां चतुर्लक्षं दानं दत्तं च यन्नरैः । \n\n एकादश्युपवासस्य कलां नार्हति षोडशीम् ॥४९॥\n\n नागानां च यथा शेषः पक्षिणां गरुडो यथा । \n\n देवानां च यथा विष्णुर्वर्णानां ब्राह्मणो यथा ॥५०॥\n\n वृक्षाणां च यथाश्वत्थः पत्राणां तुलसी यथा । \n\n व्रतानां च तथा गोप्यो वरा चैकादशी तिथिः ॥५१॥\n\n दशवर्षसहस्राणि तपस्तप्यति यो नरः । \n\n तत्तुल्यं फलमाप्नोति द्वादशीव्रतकृन्नरः ॥५२॥\n\n इत्थमेकादशीनां च फलमुक्तं व्रजाङ्गनाः । \n\n कुरुताशु व्रतं यूयं किं भूयः श्रोतुमिच्छथ ॥५३॥\n\n\n\n\n\n\n\nइति श्रीगर्गसंहितायां माधुर्यखण्डे श्रीनारद बहुलाश्व संवादे \n\nयज्ञसीतोपाख्याने एकादशीमाहात्म्यं नामाष्टमोऽध्यायः ॥८॥ \n\n हरिः ॐ तत्सच्छ्रीकृष्णार्पणमस्तु ॥"
    }
]