[
    {
        "text": "अध्यायः २८\n\n\nगर्ग उवाच - \n\nकृत्वा तु शौचादिकमेव कर्म \n\n     प्रभातकाले यदुनन्दनश्च ॥ \n\n जगाम पारं यदुभिश्च सिंधो \n\n     रामो यथा वै कपिभिर्नृपेन्द्र ॥१॥\n\n ददृशुस्तत्र ते गत्वानिरुद्धाद्याश्च यादवाः ॥ \n\n उपद्वीपं पांचजन्यं शतयोजनविस्तृतम् ॥२॥\n\n राजते तत्र राजेन्द्र नाम्ना वै चासुरी पुरी ॥ \n\n विंशद्योजनविस्तीर्णा दैत्यवृन्दसमाकुला ॥३॥\n\n पुन्नागैर्नागचंपैश्च तिलकैर्देवदारुभिः ॥ \n\n अशोकैः पाटलैराम्रैर्मंदारैः कोविदारकैः ॥४॥\n\n निंबुजंबूकदंबैश्च प्रियालपनसैस्तथा ॥ \n\n सालैस्तालैस्तमालैश्च मल्लिकाजातियूथिकैः ॥५॥\n\n नीपैः कदंबैर्बकुलैश्चंपकैर्मदनाभिधैः ॥ \n\n शोभिता नगरी रम्या रत्‍नप्रासादसंयुता ॥६॥\n\n यदून्समागताञ्छ्रुत्वा मयं मायाविनं खलः ॥ \n\n प्रेषयामास गणितुं यादवानां महात्मनाम् ॥७॥\n\n स चापि शुकरुपेण गत्वा दृष्ट्वा यदूत्तमान् ॥ \n\n आगत्य स्वपुरीमध्ये बल्वलं विस्मितोऽब्रवीत् ॥८॥\n\n मय उवाच - \n\nकः करिष्यति संख्यां वै वृष्णीनां बलिनां नृप ॥ \n\n नियुतानां च नियुतकोटिनाऽऽस्ते स कार्ष्णिजः ॥९॥\n\n सेतुं कृत्वा शरैः सिन्धोः प्राप्ताः सर्वे तवोपरि ॥ \n\n तेषां पश्य बलं राजन्देवविस्मयकारकम् ॥१०॥\n\n सागरस्य शरैः सेतुं न दृष्टं न श्रुतं कृतम् ॥ \n\n वृद्धेन च मया राजंस्त्वदग्रेऽद्य विलोकितम् ॥११॥\n\n राघवेण पुरा सेतुं पाषाणैर्द्रुमवेष्टितम् ॥ \n\n स्वनाम्नश्च प्रतापेन लंकाया निकटे कृतम् ॥१२॥\n\n तत्सर्वं च मया दृष्टमद्य दृष्टं हि चाद्‌भुतम् ॥ \n\n श्रीकृष्णेन पुरा राजन्कंसाद्याः शकुनादयः ॥१३॥\n\n मारिताः संगरे दैत्या नृपाः सर्वे विनिर्जिताः ॥ \n\n कृष्णस्तु भगवान्साक्षाद्‍ब्रह्मणा प्रार्थितः पुरा ॥१४॥\n\n गोलोकादागतो भूमौ भक्तानां रक्षणाय च ॥ \n\n अकृतानां च नाशाय कुशस्थल्यां विराजते ॥१५॥\n\n तस्माद्यदूत्तमाः सर्वेऽनिरुद्धाद्या महाबलाः ॥ \n\n भीषणं च बकं जित्वा ह्यन्याञ्जित्वात्र चागताः ॥१६॥\n\n पुत्राः पौत्राश्च कृष्णस्य ज्ञातयश्च यदूत्तमाः ॥ \n\n आकाशं जेतुमिच्छंति का वार्ता भूतलस्य च ॥१७॥\n\n अनिरुद्धाय तस्माद्वै तुरगं देहि बल्वल ॥ \n\n दैत्यानां हतशेषाणां कुलकौशल्यहेतवे ॥१८॥\n\n ततोऽनिरुद्धाय हयं च दत्वा-\n\n     सुरद्विषां वै सुखहेतवे च ॥ \n\n श्रीकृष्णचंद्रं प्रभजंश्च भुंक्ष्व \n\n     राज्यं स्वकीयं तपसा नु लब्धम् ॥१९॥\n\n एवं शुभैश्च वचनैर्बोध्यमानोऽपि बल्वलः ॥ \n\n निःश्वस्योवाच रोषेण मयं कृष्णपराङ्मुखः ॥२०॥\n\n बल्वल उवाच - \n\nविना युद्धेन त्वं दैत्य कथं भीतो भविष्यसि ॥ \n\n वदिष्यसि ममाग्रे त्वं शूरहास्यकरं वचः ॥२१॥\n\n त्वं बुद्धिबलहीनश्च वृद्धत्वाच्छठतां गतः ॥ \n\n तस्मात्त्वदीयं वचनं नाहं गृह्णामि सांप्रतम् ॥२२॥\n\n यदि कृष्णो हरिः साक्षादेते कृष्णस्य वंशजाः ॥ \n\n ममाग्रे शिवभक्तस्य किं करिष्यंति पौरुषम् ॥ २३॥\n\n भयं मा कुरु तस्मात्वं मायाः कुत्र गतास्तव ॥ \n\n अहं तवाश्रयेणापि युद्धं कर्तुं व्रजामि वै ॥२४॥\n\n अनिरुद्धो महाशूरः शूराः किं न वयं स्मृताः ॥ \n\n स्थिते मयि महीमध्ये कोऽयं गर्वोऽभवन्महत् ॥२५॥\n\n फलं गर्वस्य प्राप्नोतु मम निर्मुक्तसायकैः ॥ \n\n अद्य मे निशिता बाणा अनिरुद्धं च मानिनम् ॥२६॥\n\n प्रकुर्वंति रणे दैत्य रक्तांगं छिन्नकंचुकम् ॥ \n\n यथा किंशुकवृक्षं वै वसंतदिवसाः किल ॥२७॥\n\n दारयंतु कपोलानि नाराचा मम हस्तिनाम् ॥ \n\n हयान्पश्यंतु शतशो रुधिरौघपरिप्लुतान् ॥२८॥\n\n पिबंतु योगिनीवृंदा रुधिराणि नृमस्तकैः ॥ \n\n काली भवतु संतुष्टा मद्वैरिक्रव्यभक्षणैः ॥ २९॥\n\n मम बाहुबलं सर्वे पश्यंतु सुभटाः किल ॥ \n\n महाकोदंडनिर्मुक्तभल्लकोटीर्विमुंचतः ॥३०॥\n\n इति तद्वाक्यमाकर्ण्य मयो मायी महामतिः ॥ \n\n जानन्कृष्णस्य माहात्म्यं मदांधं चेदमब्रवीत् ॥३१॥\n\n मय उवाच - \n\nयदा विजेष्यसि रणे कृष्णपुत्रांश्च यादवान् ॥ \n\n आगमिष्यति श्रीकृष्णो जेतुं त्वां वा बलश्च वै ॥३२॥\n\n इति श्रुत्वा महादैत्यः सत्यं हितकरं वचः ॥ \n\n कालपाशेन संबद्धो न जग्राह रुषा ज्वलन् ॥३३॥\n\n बल्वल उवाच - \n\nममारी रामकृष्णौ च शत्रवो वृष्णयश्च मे ॥ \n\n तान्सर्वान्मारयिष्यामि यैर्मे मित्राश्च मारिताः ॥ ३४॥\n\n हत्वा च यादवानत्र पश्चाद्यज्ञं करोम्यहम् ॥ \n\n तस्य दिग्विजयेनापि विजेष्यामि हरेः पुरीम् ॥३५॥\n\n मय उवाच - \n\nमानं मा कुरु दैत्येन्द्र कालरूपसस्तुरंगमः ॥ \n\n प्राप्तस्तव पुरे हंतुं हतशेषान्महासुरान् ॥३६॥\n\n अनिरुद्धशराः सर्वे सद्यस्तव पुरीं नृप ॥ \n\n छिन्नां भिन्नां शूरहीनां करिष्यंति न संशयः ॥३७॥\n\n हिरण्याक्षादयो दैत्या रावणाद्या निशाचराः ॥ \n\n मारिता येन सः कृष्णो जातो यदुकुले श्रुतम् ॥३८॥\n\n किंचिद्‌राज्यस्य मानेन त्वं न जानासि बल्वल ॥ \n\n प्रयच्छ तुरगं तस्मै न युद्धसमयोऽस्ति हि ॥३९॥\n\n बल्वल उवाच - \n\nअहं जानामि त्वद्वार्तां युद्धं तैर्न करिष्यसि ॥ \n\n अनिरुद्धं गच्छ तस्मात्त्वं विभीषणवत्किल ॥४०॥\n\n गर्ग उवाच - \n\nबल्वलस्य वचः श्रुत्वा मयो मायाविदां वरः ॥ \n\n प्रतिव्योढुं तत्र दुखमिदमेवान्वपद्यत ॥४१॥\n\n वैरभावेन पूर्वं वै वैकुण्ठं बहवो गताः ॥ \n\n निशाचराश्च दैत्याश्च तं भावं यः करोति हि ॥४२॥\n\n इत्थं विचार्य सहसा स उवाच महासुरम् ॥\n\n मय उवाच - \n\nअद्य त्वां च महावीरं न निषेधं करोम्यहम् ॥४३॥\n\n युद्धं कुरु रणे गत्वा यदून्मारय सायकैः ॥ \n\n अहमेव करिष्यामि युद्धं त्वद्वाक्यतो मृधे ॥ \n\n इत्युक्त्वा वचनं सोऽपि विरराम प्रहर्षयन् ॥४४॥\n\n ऊर्ध्वकेशो नदः सिंहः कुशाम्बाद्याश्च मंत्रिणः ॥ \n\n ऊचुः प्रकुपिताः सर्वे चत्वारो बल्वलं नृप ॥४५॥\n\n मंत्रिण ऊचुः\n\n पूर्वं वयं गमिष्यामो हंतुं सर्वान् यदूत्तमान् ॥ \n\n बहुभिर्दिवसै राजन्संग्रामं न कृतं यतः ॥४६॥\n\n चिन्तां मा कुरु राजेन्द्र मयदैत्येन संयुतः ॥ \n\n क्षणेन मारयिष्यामो कोटिशः कोटिशो नरान् ॥४७॥\n\n गर्ग उवाच - \n\nतेषां भाषितमाकर्ण्य बल्वलस्तु मुदान्वितः ॥ \n\n चकाराज्ञां नृपश्रेष्ठ रणार्थे रणकोविदः ॥४८॥\n\n\n\n\n\nइति श्रीगर्गसंहितायां हयमेधखण्डे \n\nदैत्यमन्त्रवर्णनं नामाष्टाविंशोऽध्यायः ॥२८॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]