[
    {
        "text": "अध्यायः १५\n\n\n प्रेंखे हरिं कनकरत्‍नमये शयानं\n\n     श्यामं शिशुं जनमनोहरमन्दहासम् ।\n\nदृष्ट्यार्तिहारि मषिबिंदुधरं यशोदा\n\n     स्वांके चकार धृतकज्जलपद्मनेत्रम् ॥ १ ॥\n\nपादं पिबंतमतिचंचलमद्‌भुतांगं\n\n     वक्त्रैर्विनीलनवकोमलकेशबंधैः ।\n\nश्रीमन्नृकेशरिनखस्फुरदरर्द्धचन्द्रं\n\n     तं लालयन्त्यतिघृणा मुदमाप गोपी ॥ २ ॥\n\nबालस्य पीतपयसो नृप जृम्भितस्य\n\n     तत्त्वानि चास्य वदने सकलेऽविराजन् ।\n\nमाता सुराधिपमुखैः प्रयुतं च सर्वं\n\n     दृष्ट्वा परं भयमवाप निमीलिताक्षी ॥ ३ ॥\n\nराजन्परस्य परिपूर्णतमस्य साक्षा-\n\n     त्कृष्णस्य विश्वमखिलं कपटेन सा हि ।\n\nनष्टस्मृतिः पुनरभूत्स्वसुते घृणार्ता\n\n     किं वर्णयामि सुतपो बहु नंदपत्‍न्याः ॥ ४ ॥\n\nश्रीबहुलाश्व उवाच -\n\nनंदो यशोदया सार्द्धं किं चकार तपो महत् ।\n\nयेन श्रीकृष्णचन्द्रोऽपि पुत्रीभूतो बभूव ह ॥ ५ ॥\n\nश्रीनारद उवाच -\n\nअष्टानां वै वसूनां च द्रोणो मुख्यो धरापतिः ।\n\nअनपत्यो विष्णुभक्तो देवराज्यं चकार ह ॥ ६ ॥\n\nएकदा पुत्रकांक्षी च ब्रह्मणा नोदितो नृप ।\n\nमंदराद्रिं गतस्तप्तुं धरया भार्यया सह ॥ ७ ॥\n\nकंदमूलफलाहारौ ततः पर्णाशनौ ततः ।\n\nजलभक्षौ ततस्तौ तु निर्जलौ निर्जने स्थितौ ॥ ८ ॥\n\nवर्षाणामर्बुदे याते तपस्तत्तपतोर्द्वयोः ।\n\nब्रह्मा प्रसन्नस्तावेत्य वरं ब्रूहीत्युवाच ह ॥ ९ ॥\n\nवल्मीकान्निर्गतो द्रोणो धरया भर्यया सह ।\n\nनत्वा विधिं च संपूज्य हर्षितः प्राह तं प्रभुम् ॥ १० ॥\n\nश्रीद्रोण उवाच -\n\nपरिपूर्णतमे कृष्णे पुत्रीभूते जनार्दने ।\n\nभक्तिः स्यादावयोर्ब्रह्मन्सततं प्रेमलक्षणा ॥ ११ ॥\n\nययाञ्जसा तरंतीह दुस्तरं भवसागरम् ।\n\nनान्यं वरं वांछितं स्यादावयोस्तपतोर्विधे ॥ १२ ॥\n\nश्रीब्रह्मोवाच -\n\nयुवाभ्यं याचितं यन्मे दुर्घटं दुर्लभं वरम् ।\n\nतथापि भूयात्सफलं युवयोरन्यजन्मनि ॥ १३ ॥\n\nश्रीनारद उवाच -\n\nद्रोणो नंदोऽभवद्‌भूमौ यशोदा सा धरा स्मृता ।\n\nकृष्णो ब्रह्मवचः कर्तुं प्राप्तो घोषे पितुः पुरात् ॥ १४ ॥\n\nसुधाखंडात्परं मिष्टं श्रीकृष्णचरितं शुभम् ।\n\nगंधमादनशृङ्गे वै नारायणमुखाच्छ्रुतम् ॥ १५ ॥\n\nकृपया च कृतार्थोऽहं नरनारायणस्य च ।\n\nमया तुभ्यं च कथितं किं भूयः श्रोतुमिच्छसि ॥ १६ ॥\n\nश्रीबहुलाश्व उवाच -\n\nनंदगेहे हरिः साक्षाच्छिशुरूपः सनातनः ।\n\nकिं चकार बलेनापि तन्मे ब्रूहि महामुने ॥ १७ ॥\n\nश्रीनारद उवाच -\n\nएकदा शिष्यसहोतो गर्गाचार्यो महामुनिः ।\n\nशौरिणा नोदितः साक्षादाययौ नंदमंदिरम् ॥ १८ ॥\n\nनंदः संपूज्य विधिवत्पाद्याद्यैर्मुनिसत्तमम् ।\n\nततः प्रदक्षिणीकृत्य साष्टांगं प्रणनाम ह ॥ १९ ॥\n\nश्रीनन्द उवाच -\n\nअद्य नः पितरो देवाः संतुष्टा अग्नयश्च नः ।\n\nपवित्रं मंदिरं जातं युष्मच्चरणरेणुभिः ॥ २० ॥\n\nमत्पुत्रनामकरणं कुरु द्विज महामुने ।\n\nपुण्यैस्तीर्थैश्च दुष्प्राप्यं भवदागमनं प्रभो ॥ २१ ॥\n\nश्रीगर्ग उवाच -\n\nते पुत्रनामकरणं करिष्यामि न संशयः ।\n\nपूर्ववार्तां गदिष्यामि गच्छ नंद रहःस्थलम् ॥ २२ ॥\n\nश्रीनारद उवाच -\n\nउत्थाप्य गर्गो नन्देन बालाभ्यां च यशोदया ।\n\nएकांते गोव्रजे गत्वा तयोर्नाम चकार ह ॥ २३ ॥ \n\nसंपूज्य गणनाथादीन् ग्रहान्संशोध्य यत्‍नतः ।\n\nनंदं प्राह प्रसन्नांगो गर्गाचार्यो महामुनिः ॥ २४ ॥\n\nरोहिणीनंदनस्यास्य नामोच्चारं शृणुष्व च ।\n\nरमन्ते योगिनो ह्यस्मिन्सर्वत्र रमतीति वा ॥ २५ ॥\n\nगुणैश्च रमयन् भक्ताण्स्तेन रामं विदुः परे ।\n\nगर्भसंकर्षणादस्य संकर्षण इति स्मृतः ॥ २६ ॥\n\nसर्वावशेषाद्यं शेषं बलाधिक्याद्‌बलं विदुः ।\n\nस्वपुत्रस्यापि नामानि शृणु नंद ह्यतन्द्रितः ॥ २७ ॥\n\nसद्यः प्राणिपवित्राणि जगतां मंगलानि च ।\n\nककारः कमलाकांत ऋकारो राम इत्यपि ॥ २८ ॥\n\nषकारः षड्‍गुणपतिः श्वेतद्वीपनिवासकृत् ।\n\nणकारो नारसिंहोऽयमकारो ह्यक्षरोऽग्निभुक् ॥ २९ ॥\n\nविसर्गौ च तथा ह्येतौ नरनारायणावृषी ।\n\nसंप्रलीनाश्च षट् पूर्णा यस्मिञ्छुद्धे महात्मनि ॥ ३० ॥\n\nपरिपूर्णतमे साक्षात्तेन कृष्णः प्रकीर्तितः ।\n\nशुक्लो रक्तस्तथा पीतो वर्णोऽस्यानुयुगं धृतः ॥ ३१ ॥\n\nद्वापरान्ते कलेरादौ बालोऽयं कृष्णतां गतः ।\n\nतस्मात्कृष्ण इति ख्यातो नाम्नायं नंदनंदनः ॥ ३२ ॥\n\nवसवश्चेंद्रियाणीति तद्देवश्चित्तमेव हि ।\n\nतस्मिन्यश्चेष्टते सोऽपि वासुदेव इति स्मृतः ॥ ३३ ॥\n\nवृषभानुसुता राधा या जाता कीर्तिमंदिरे ।\n\nतस्याः पतिरयं साक्षात्तेन राधापतिः स्मृतः ॥ ३४ ॥\n\nपरिपूर्णतमः साक्षाच्छ्रीकृष्णो भगवान्स्वयम् ।\n\nअसंख्यब्रह्माण्डपतिः गोलोके धाम्नि राजते ॥ ३५ ॥\n\nसोऽयं तव शिशुर्जातो भारावतरणाय च ।\n\nकंसादीनां वधार्थाय भक्तानां रक्षणाय च ॥ ३६ ॥\n\nअनंतान्यस्य नामानि वेदगुह्यानि भारत ।\n\nलीलाभिश्च भविष्यंति तत्कर्मसु न विस्मयः ॥ ३७ ॥\n\nअहोभाग्यं तु ते नंद साक्षाच्छ्रीपुरुषोत्तमः ।\n\nत्वद्‌गृहे वर्तमानोऽयं शिशुरूपः परात्परः ॥ ३८ ॥\n\nइत्युक्त्वाथ गते गर्गे स्वात्मानं पूर्णमाशिषाम् ।\n\nमेने प्रमुदितः पत्‍न्या नंदराजो महामतिः ॥ ३९ ॥\n\nअर्थ गर्गो ज्ञानिवरो ज्ञानदो मुनिसत्तमः ।\n\nकालिंदीतीरशोभाढ्यां वृषभानुपुरं गतः ॥ ४० ॥\n\nछत्रेण शोभितं विप्रं द्वितीयमिव वासवम् ।\n\nदंडेन राजितं साक्षाद्धर्मराजमिव स्थितम् ॥ ४१ ॥\n\nतेजसा द्योतितदिशं साक्षात्सूर्यमिवापरम् ।\n\nपुस्तकीमेखलायुक्तं द्वितीयमिव पद्मजम् ॥ ४२ ॥\n\nशोभितं शुक्लवासोभिर्देवं विष्णुमिव स्थितम् ।\n\nतं दृष्ट्वा मुनिशार्दूलं सहसोत्थाय सादरम् ॥ ४३ ॥\n\nप्रणम्य शिरसा सद्यः संमुखोऽभूत् कृतांजलिः ।\n\nमुनिं च पीठके स्थाप्य पाद्याद्यैरुपचारवित् ॥ ४४ ॥\n\nपूजयामास विधिवच्छ्रीगर्गं ज्ञानिनां वरम् ।\n\nततः प्रदक्षिणीकृत्य वृषभानुवरो महान् ॥ ४५ ॥\n\nश्रीवृषभानुरुवाच -\n\nसतां पर्यटनं शांतं गृहिणां शांतये स्मृतम् ।\n\nनृणामंतस्तमोहारी साधुरेव न भास्करः ॥ ४६ ॥\n\nतीर्थीभूता वयं गोपा जातास्त्वद्दर्शनात्प्रभो ।\n\nतीर्थानि तीर्थीकुर्वंति त्वादृशाः साधवः क्षितौ ॥ ४७ ॥\n\nहे मुने राधिकानाम कन्या मे मंगलायना ।\n\nकस्मै वराय दातव्या वद त्वं मे सुनिश्चितम् ॥ ४८ ॥\n\nत्वं पर्यटन्नर्क इव त्रिलोकीं दिव्यदर्शनः ।\n\nवरोऽनया समो यो वै तस्मै दास्यामि कन्यकाम् ॥ ४९ ॥\n\nश्रीनारद उवाच -\n\nहस्तं गृहीत्वा श्रीगर्गो वृषभानोर्महामुनिः ।\n\nजगाम यमुनातीरं निर्जनं सुंदरस्थलम् ॥ ५० ॥\n\nकालिन्दीजलकल्लोककोलाहलसमाकुलम् ।\n\nतत्रोपवेश्य गोपेशं मुनींद्रः प्राह धर्मवित् ॥ ५१ ॥\n\nश्रीगर्ग उवाच -\n\nहे गोप गुप्तमाख्यानं कथनीयं न च त्वया ।\n\nपरिपूर्णतमः साक्षाच्छ्रीकृष्णो भगवान्स्वयम् ॥ ५२ ॥\n\nअसंख्यब्रह्मांडपतिर्गोलोकेशः परात्परः ।\n\nतस्मात्परो वरो नास्ति जातो नंदगृहे पतिः ॥ ५३ ॥\n\nश्रीवृषभानुरुवाच -\n\nअहोभाग्यमहोभाग्यं नंदस्यापि महामुने ।\n\nश्रीकृष्णस्यावतारस्य सर्वं त्वं वद कारणम् ॥ ५४ ॥\n\nश्रीगर्ग उवाच -\n\nभुवो भारावताराय कंसादीनां वधाय च ।\n\nब्रह्मणा प्राथितः कृष्णो बभूव जगतीतले ॥ ५५ ॥\n\nश्रीकृष्णपट्टराज्ञी या गोलोके राधिकाभिधा ।\n\nत्वद्‌गृहे सापि संजाता त्वं न जानासि तां पराम् ॥ ५६ ॥\n\nश्रीनारद उवाच -\n\nतदा प्रहर्षितो गोपो वृषभानुः सुविस्मितः ।\n\nकलावतीं समाहूय तया सार्द्धं विचार्य च ॥ ५७ ॥\n\nराधाकृष्णानुभावं च ज्ञात्वा गोपवरः परः ।\n\nआनंदाश्रुकलां मुंचन्पुनराह महामुनिम् ॥ ५८ ॥\n\nश्रीवृषभानुरुवाच -\n\nतस्मै दास्यामि हे ब्रह्मन् कन्यां कमललोचनाम् ।\n\nत्वया पंथा दर्शितो मे त्वया कार्योऽयमुद्वहः ॥ ५९ ॥\n\nश्रीगर्ग उवाच -\n\nअहं न कारयिष्यामि विवाहमनयोर्नृप ।\n\nतयोर्विवाहो भविता भांडीरे यमुनातटे ॥ ६० ॥\n\nवृंदावनसमीपे च निर्जने सुंदरस्थले ।\n\nपरमेष्ठी समागत्य विवाहं कारयिष्यति ॥ ६१ ॥\n\nतस्माद्‌राधां गोपवर विद्ध्यर्धांगीं वरस्य च ।\n\nलोके चूडामणिः साक्षाद्‌राज्ञीं गोलोकमंदिरे ॥ ६२ ॥\n\nयूयं सर्वेऽपि गोपाला गोलोकादागता भुवि ।\n\nतथा गोपीगणा गोपा गोलोके राधिकेच्छया ॥ ६३ ॥\n\nयद्दर्शनं दुर्लभमेव दुर्घटं\n\n     देवैश्च यज्ञैर्न च जन्मभिः किमु ।\n\nसविग्रहां तां तव मंदिराजिरे\n\n     लक्ष्यंति गुप्तां बहुगोपगोपिकाः ॥ ६४ ॥\n\nश्रीनारद उवाच -\n\nतदा च विस्मितौ राजन् दंपती हर्षितौ परम् ।\n\nराधाकृष्णप्रभावं च श्रुत्वा श्रीगर्गमूचतुः ॥ ६५ ॥\n\nदंपती ऊचतुः -\n\nराधाशब्दस्य हे ब्रह्मन् व्याख्यानं वद तत्त्वतः ।\n\nत्वत्तो न संशयच्छेत्ता कोऽपि भूमौ महामुने ॥ ६६ ॥\n\nश्रीगर्ग उवाच -\n\nसामवेदस्य भावार्थं गंधमादनपर्वते ।\n\nशिष्येणापि मया तत्र नारायणमुखाच्छ्रुतम् ॥ ६७ ॥\n\nरमया तु रकारः स्यादाकारस्त्वादिगोपिका ।\n\nधकारो धरया हि स्यादाकारो विरजा नदी ॥ ६८ ॥\n\nश्रीकृष्णस्य परस्यापि चतुर्द्धा तेजसोऽभवत् ।\n\nलीलाभूः श्रीश्च विरजा चतस्रः पत्‍न्य एव हि ॥ ६९ ॥\n\nसंप्रलीनाश्च ताः सर्वा राधायां कुंजमंदिरे ।\n\nपरिपूर्णतमां राधां तस्मादाहुर्मनिषिणः ॥ ७० ॥\n\nश्रीनारद उवाच -\n\nराधाकृष्णेति हे गोप ये जपंति पुनः पुनः ।\n\nचतुष्पदार्थं किं तेषां साक्षात्कृष्णोऽपि लभ्यते ॥ ७१ ॥\n\nतदातिविस्मितो राजन् वृषभानुः प्रियायुतः ।\n\nराधाकृष्णप्रभावं तं ज्ञात्वाऽऽनंदमयो ह्यभूत् ॥ ७२ ॥\n\nइत्थं गर्गो ज्ञानिवरः पूजितो वृषभानुना ।\n\nजगाम स्वगृहं साक्षान्मुनीन्द्रः सर्ववित्कविः ॥ ७३ ॥"
    }
]