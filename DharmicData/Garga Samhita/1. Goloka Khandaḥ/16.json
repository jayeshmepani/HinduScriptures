[
    {
        "text": "अध्यायः १६\n\n\n श्रीनारद उवाच -\n\nगाश्चारयन् नन्दनमङ्कदेशे\n\n     संलालयन् दूरतमं सकाशात् ।\n\nकलिंदजातीरसमीरकंपितं\n\n     नंदोऽपि भांडीरवनं जगाम ॥ १ ॥\n\nकृष्णेच्छया वेगतरोऽथ वातो\n\n     घनैरभून्मेदुरमंबरं च ।\n\nतमालनीपद्रुमपल्लवैश्च\n\n     पतद्‌भिरेजद्‍‌भिरतीव भाः कौ ॥ २ ॥\n\nतदांधकारे महति प्रजाते\n\n     बाले रुदत्यंकगतेऽतिभीते ।\n\nनंदो भयं प्राप शिशुं स बिभ्र-\n\n     द्धरिं परेशं शरणं जगाम ॥ ३ ॥\n\nतदैव कोट्यर्कसमूहदीप्ति-\n\n     रागच्छतीवाचलती दिशासु ।\n\nबभूव तस्यां वृषभानुपुत्रीं\n\n     ददर्श राधां नवनंदराजः ॥ ४ ॥\n\nकोटींदुबिंबद्युतिमादधानां\n\n     नीलांबरां सुंदरमादिवर्णाम् ।\n\nमंजीरधीरध्वनिनूपुराणा-\n\n     माबिभ्रतीं शब्दमतीव मंजुम् ॥ ५ ॥\n\nकांचीकलाकंकणशब्दमिश्रां\n\n     हारांगुलीयांगदविस्फुरंतीम् ।\n\nश्रीनासिकामौक्तिकहंसिकीभिः\n\n     श्रीकंठचूडामणिकुंडलाढ्याम् ॥ ६ ॥\n\nतत्तेजसा धर्षित आशु नंदो\n\n     नत्वाथ तामाह कृतांजलिः सन् ।\n\nअयं तु साक्षात्पुरुषोत्तमस्त्वं\n\n     प्रियास्य मुख्यासि सदैव राधे ॥ ७ ॥\n\nगुप्तं त्विदं गर्गमुखेन वेद्मि\n\n     गृहाण राधे निजनाथमंकात् ।\n\nएनं गृहं प्रापय मेघभीतं\n\n     वदामि चेत्थं प्रकृतेर्गुणाढ्यम् ॥ ८ ॥\n\nनमामि तुभ्यं भुवि रक्ष मां त्वं\n\n     यथेप्सितं सर्वजनैर्दुरापम् ।\n\nश्रीराधोवाव -\n\nअहं प्रसन्ना तव भक्तिभवा-\n\n     न्मद्दर्शनं दुर्लभमेव नंद ॥ ९ ॥\n\nश्रीनंद उवाच -\n\nयदि प्रसन्नासि तदा भवेन्मे\n\n     भक्तिर्दृढा कौ युवयोः पदाब्जे ।\n\nसतां च भक्तिस्तव भक्तिभाजां\n\n     संगः सदा मेऽथ युगे युगे च ॥ १० ॥\n\nश्रीनारद उवाच -\n\nतथास्तु चोक्त्वाथ हरिं कराभ्यां\n\n     जग्राह राधा निजनाथमंकात् ।\n\nगतेऽथ नंदे प्रणते व्रजेशे\n\n     तदा हि भांडीरवनं जगाम ॥ ११ ॥\n\nगोलोकलोकाच्च पुरा समागता\n\n     भूमिर्निजं स्वं वपुरादधाना ।\n\nया पद्मरागादिखचित्सुवर्णा\n\n     बभूव सा तत्क्षणमेव सर्वा ॥ १२ ॥\n\nवृंदावनं दिव्यवपुर्दधानं\n\n     वृक्षैर्वरैः कामदुघैः सहैव ।\n\nकलिंदपुत्री च सुवर्णसौधैः\n\n     श्रीरत्‍नसोपानमयी बभूव ॥ १३ ॥\n\nगोवर्धनो रत्‍नशिलामयोऽभू-\n\n     त्सुवर्णशृङ्गैः परितः स्फुरद्‌भिः ।\n\nमत्तालिभिर्निर्झरसुंदरीभि-\n\n     र्दरीभिरुच्चांगकरीव राजन् ॥ १४ ॥\n\nतदा निकुंजोऽपि निजं वपुर्दध-\n\n     त्सभायुतं प्रांगणदिव्यमंडपम् ।\n\nवसंतमाधुर्यधरं मधुव्रतै-\n\n     र्मयूरपारावतकोकिलध्वनिम् ॥ १५ ॥\n\nसुवर्णरत्‍नादिखचित्पटैर्वृतं\n\n     पतत्पताकावलिभिर्विराजितम् ।\n\nसरः स्फुरद्‌भिर्भ्रमरावलीढितै-\n\n     र्विचर्चितं कांचनचारुपंकजैः ॥ १६ ॥\n\nतदैव साक्षात्पुरुषोत्तमोत्तमो\n\n     बभूव कैशोरवपुर्घनप्रभः ।\n\nपीतांबरः कौस्तुभरत्‍नभूषणो\n\n     वंशीधरो मन्मथराशिमोहनः ॥ १७ ॥\n\nभुजेन संगृह्य हसन्प्रियां हरि-\n\n     र्जगाम मध्ये सुविवाहमंडपम् ।\n\nविवाहसंभारयुतः समेखलं\n\n     सदर्भमृद्‌वारिघटादिमंडितम् ॥ १८ ॥\n\nतत्रैव सिंहासन उद्‌गते वरे\n\n     परस्परं संमिलितौ विरेजतुः ।\n\nपरं ब्रुवंतौ मधुरं च दंपती\n\n     स्फुरत्प्रभौ खे च तडिद्‌घनाविव ॥ १९ ॥\n\nतदांबराद्‌देववरो विधिः प्रभुः\n\n     समागतस्तस्य परस्य संमुखे ।\n\nनत्वा तदंघ्री ह्युशती गिराभिः\n\n     कृताञ्जलिश्चारु चतुर्मुखो जगौ ॥ २० ॥\n\nश्रीब्रह्मोवाच -\n\nअनादिमाद्यं पुरुषोत्तमोत्तमं\n\n     श्रीकृष्णचन्द्रं निजभक्तवत्सलम् ।\n\nस्वयं त्वसंख्यांडपतिं परात्परं\n\n     राधापतिं त्वां शरणं व्रजाम्यहम् ॥ २१ ॥\n\nगोलोकनाथस्त्वमतीव लीलो\n\n     लीलावतीयं निजलोकलीला ।\n\nवैकुंठनाथोऽसि यदा त्वमेव\n\n     लक्ष्मीस्तदेयं वृषभानुजा हि ॥ २२ ॥\n\nत्वं रामचंद्रो जनकात्मजेयं\n\n     भूमौ हरिस्त्वं कमलालयेयम् ।\n\nयज्ञावतारोऽसि यदा तदेयं\n\n     श्रीदक्षिणा स्त्री प्रतिपत्‍निमुख्या ॥ २३ ॥\n\nत्वं नारसिंहोऽसि रमा तदेयं\n\n     नारायणस्त्वं च नरेण युक्तः ।\n\nतदा त्वियं शांतिरतीव साक्षा-\n\n     च्छायेव याता च तवानुरूपा ॥ २४ ॥\n\nत्वं ब्रह्म चेयं प्रकृतिस्तटस्था\n\n     कालो यदेमां च विदुः प्रधानाम् ।\n\nमहान्यदा त्वं जगदंकुरोऽसि\n\n     राधा तदेयं सगुणा च माया ॥ २५ ॥\n\nयदांतरात्मा विदितश्चतुर्भि-\n\n     स्तदा त्वियं लक्षणरूपवृत्तिः ।\n\nयदा विराड्‍देहधरस्त्वमेव\n\n     तदाखिलं वा भुवि धारणेयम् ॥ २६ ॥\n\nश्यामं च गौरं विदितं द्विधा मह-\n\n     स्तवैव साक्षात्पुरुषोत्तमोत्तम ।\n\nगोलोकधामाधिपतिं परेशं\n\n     परात्परं त्वां शरणं व्रजाम्यहम् ॥ २७ ॥\n\nसदा पठेद्यो युगलस्तवं परं\n\n     गोलोकधामप्रवरं प्रयाति सः ।\n\nइहैव सौंदर्यसमृद्धिसिद्धयो\n\n     भवंति तस्यापि निसर्गतः पुनः ॥ २८ ॥\n\nयदा युवां प्रीतियुतौ च दंपती\n\n     परात्परौ तावनुरूपरूपितौ ।\n\nतथापि लोकव्यवहारसङ्ग्रहा-\n\n     द्विधिं विवाहस्य तु कारयाम्यहम् ॥ २९ ॥\n\nश्रीनारद उवाच -\n\nतदा स उत्थाय विधिर्हुताशनं\n\n     प्रज्वाल्य कुंडे स्थितयोस्तयोः पुरः ।\n\nश्रुतेः करग्राहविधिं विधानतो\n\n     विधाय धाता समवस्थितोऽभवत् ॥ ३० ॥\n\nस वाहयामास हरिं च राधिकां\n\n     प्रदक्षिणं सप्तहिरण्यरेतसः ।\n\nततश्च तौ तं प्रणमय्य वेदवि-\n\n     त्तौ पाठयामास च सप्तमंत्रकम् ॥ ३१ ॥\n\nततो हरेर्वक्षसि राधिकायाः\n\n     करं च संस्थाप्य हरेः करं पुनः ।\n\nश्रीराधिकायाः किल पृष्ठदेशके\n\n     संस्थाप्य मंत्रांश्च विधिः प्रपाठयन् ॥ ३२ ॥\n\nराधा कराभ्यां प्रददौ च मालिकां\n\n     किंजल्किनीं कृष्णगलेऽलिनादिनीम् ।\n\nहरेः कराभ्यां वृषभानुजा गले ।\n\n     ततश्च वह्निं प्रणमय्य वेदवित् ॥ ३३ ॥\n\nसंवासयामास सुपीठयोश्च तौ\n\n     कृतांजली मौनयुतौ पितामहः ।\n\nतौ पाठयामास तु पंचमंत्रकं\n\n     समर्प्य राधां च पितेव कन्यकाम् ॥ ३४ ॥\n\nपुष्पाणि देवा ववृषुस्तदा नृप\n\n     विद्याधरीभिर्ननृतुः सुरांगनाः ।\n\nगंधर्वविद्याधरचारणाः कलं\n\n     सकिन्नराः कृष्णसुमंगलं जगुः ॥ ३५ ॥\n\nमृदंगवीणामुरुयष्टिवेणवः\n\n     शंखानका दुंदुभयः सतालकाः ।\n\nनेदुर्मुहुर्देववरैर्दिवि स्थितै-\n\n     र्जयेत्यभून्मङ्गलशब्दमुच्चकैः ॥ ३६ ॥\n\nउवाच तत्रैव विधिं हरिः स्वयं\n\n     यथेप्सितं त्वं वद विप्र दक्षिणाम् ।\n\nतदा हरिं प्राह विधिः प्रभो मे\n\n     देहि त्वदंघ्र्योर्निजभक्तिदक्षिणाम् ॥ ३७ ॥\n\nतथास्तु वाक्यं वदतो विधिर्हरेः\n\n     श्रीराधिकायाश्च पदद्वयं शुभम् ।\n\nनत्वा कराभ्यां शिरसा पुनः पुन-\n\n     र्जगाम गेहं प्रणतः प्रहर्षितः ॥ ३८ ॥\n\nततो निकुंजेषु चतुर्विधान्नं\n\n     दिव्यं मनोज्ञं प्रियया प्रदत्तम् ।\n\nजघास कृष्णः प्रहसन्परात्मा\n\n     कृष्णेन दत्तं क्रमुकं च राधा ॥ ३९ ॥\n\nततः करेणापि करं प्रियाया\n\n     हरिर्गृहीत्वा प्रचचाल कुंजे ।\n\nजगाम जल्पन्मधुरं प्रपश्यन्\n\n     वृंदावनं श्रीयमुनां लताश्च ॥ ४० ॥\n\nश्रीमल्लताकुंजनिकुंजमध्ये\n\n     निलीयमानं प्रहसंतमेव ।\n\nविलोक्य शाखांतरितं च राधा\n\n     जग्राह पीतांबरमाव्रजंती ॥ ४१ ॥\n\nदुद्राव राधा हरिहस्तपद्मा\n\n     झंकारमंघ्र्योः प्रतिकुर्वती कौ ।\n\nनिलीयमाना यमुनानिकुंजे\n\n     पुनर्व्रजंती हरिहस्तमात्रात् ॥ ४२ ॥\n\nयथा तमालः कलधौतवल्ल्या\n\n     घनो यथा चंचलया चकास्ति ।\n\nनीलोऽद्रिराजो निकषाश्मखन्या\n\n     श्रीराधयाऽऽद्यस्तु तया रमण्या ॥ ४३ ॥\n\nश्रीरासरंगे जनवर्जिते परे\n\n     रेमे हरी रासरसेन राधया ।\n\nवृंदावने भृङ्गमयूरकूज-\n\n     ल्लते चरत्येव रतीश्वरः परः ॥ ४४ ॥\n\nश्रीराधया कृष्णहरिः परात्मा\n\n     ननर्त गोवर्द्धनकंदरासु ।\n\nमत्तालिषु प्रस्रवणैः सरोभि-\n\n     र्विराजितासु द्युतिमल्लतासु ॥ ४५ ॥\n\nचकार कृष्णो यमुनां समेत्य\n\n     वरं विहारं वृषभानुपुत्र्या ।\n\nराधाकराल्लक्षदलं सपद्मं\n\n     धावन्गृहीत्वा यमुनाजलेषु ॥ ४६ ॥\n\nराधा हरेः पीतपटं च वंशीं\n\n     वेत्रं गृहीत्वा सहसा हसंती ।\n\nदेहीति वंशीं वदतो हरेश्च\n\n     जगाद राधा कमलं नु देहि ॥ ४७ ॥\n\nतस्यै ददौ देववरोऽथ पद्मं\n\n     राधा ददौ पीततटं च वंशीम् ।\n\nवेत्रं च तस्मै हरये तयोः पुन-\n\n     र्बभूव लीला यमुनातटेषु ॥ ४८ ॥\n\nततश्च भांडीरवने प्रियाया-\n\n     श्चकार शृङ्गारमलं मनोज्ञम् ।\n\nपत्रावलीयावककज्जलाद्यैः\n\n     पुष्पैः सुरत्‍नैर्व्रजगोपरत्‍नः ॥ ४९ ॥\n\nहरेश्च शृङ्गारमलं प्रकर्तुं\n\n     समुद्यता तत्र यदा हि राधा ।\n\nतदैव कृष्णस्तु बभूव बालो\n\n     विहाय कैशोरवपुः स्वयं हि ॥ ५० ॥\n\nनंदेन दत्तं शिशुमेव यादृशं\n\n     भूमौ लुठंतं प्ररुदंतमाययौ ।\n\nहरिं विलोक्याशु रुरोद राधिका\n\n     तनोषि मायां नु कथं हरे मयि ॥ ५१ ॥\n\nइत्थं रुदंतीं सहसा विषण्णा-\n\n     माकाशवागाह तदैव राधाम् ।\n\nशोचं नु राधे इह मा कुरु त्वं\n\n     मनोरथस्ते भविया हि पश्चात् ॥ ५२ ॥\n\nश्रुत्वाथ राधा हि हरिं गृहीत्वा\n\n     गताऽऽशु गेहे व्रजराजपत्‍न्याः ।\n\nदत्त्वा च बालं किल नंदपत्‍न्या\n\n     उवाच दत्तः पथि ते च भर्त्रा ॥ ५३ ॥\n\nउवाच राधां नृप नंदगेहिनी\n\n     धन्याऽसि राधे वृषभानुकन्यके ।\n\nत्वया शिशुर्मे परिरक्षितो भया-\n\n     न्मेघावृते व्योम्नि भयातुरो वने ॥ ५४ ॥\n\nसंपूजिता श्लाघितसद्‌गुणा सा\n\n     सुनंदिता श्रीवृषभानुपुत्री ।\n\nतदा ह्यनुज्ञाप्य यशोमतीं सा\n\n     शनैः स्वगेहं हि जगाम राधा ॥ ५५ ॥\n\nइत्थं हरेर्गुप्तकथा च वर्णिता\n\n     राधाविवाहस्य सुमंगलावृता ।\n\nश्रुत्वा च यैर्वा पठिता च पाठिता\n\n     तान्पापवृन्दा न कदा स्पृशंति ॥ ५६ ॥"
    }
]