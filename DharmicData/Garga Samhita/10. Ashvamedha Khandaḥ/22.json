[
    {
        "text": "अध्यायः २२\n\n\n\n\n\n\n\nअश्वमेधखण्डः - द्वाविंशोऽध्यायः \n\n\n\nयादवसैन्यस्य अवन्तिकागमनम् - \n\n\n\n\n\nगर्ग उवाच - \n\nयदुप्रवीरस्य तुरंगमो वै \n\n     विलोकयन्‌ राजपुरं जगाम ॥ \n\n निरिक्ष्य मार्गे सफरां नदीं च \n\n     ह्यवंतिकाया विपिने स्थितोऽभूत् ॥१॥\n\n तदैव तत्रागतवान्महात्मा \n\n     सान्दीपनिः कृष्णगुरुर्द्विजेन्द्रः ॥ \n\n स्नातुं गृहाच्छ्रीतुलसीस्रजाढ्यः \n\n     सधौतवस्त्रः प्रजपन्हि कृष्णम् ॥२॥\n\n ददर्श तत्रापि जलं पिबंतं \n\n     तुरंगमं वै धवलं सपत्रम् ॥ \n\n वाक्यं ब्रुवन्नेष क्रतोश्च वाजी \n\n     विमोचितः केन नृपेश्वरेण ॥३॥\n\n तत्र स्नानं प्रकुर्वंतं दृष्ट्वा बिंन्दु नृपात्मजम् ॥ \n\n हयस्यार्थे मुनिर्गत्वा नोदयामास तं नृप ॥४॥\n\n ततः सवीरैर्बहुभिश्च राजन्‌ \n\n     राजाधिदेवीतनयश्च शूरः ॥ \n\n जग्राह वाहं सहसा निरीक्ष्य \n\n     नत्वा गुरुं तद्वचसा प्रसन्नः ॥५॥\n\n हयं गृहीत्वा गुरवे दर्शयामास हर्षितः ॥ \n\n स पत्रं वाचयित्वाऽऽह नृपं सांदीपनिर्मुदा ॥६॥\n\n सांदीपनिरुवाच - \n\nउग्रसेनस्य तुरगं विद्धि प्राद्युम्निपालितम् ॥ \n\n यदृच्छयाऽऽगतं राजन्कार्ष्णिजोऽत्रागमिष्यति ॥७॥\n\n आगमिष्यंति बहवो यादवा युद्धशालिनः ॥ \n\n मित्रविंदात्मजाश्चैव पश्यंतस्ते तुरंगमम् ॥८॥\n\n पूजनीयास्त्वया सर्वे कृष्णचन्द्रस्य नन्दनाः ॥ \n\n मद्वाक्याद्युद्धबुद्धिं त्वं त्यक्त्वा देहि तुरंगमम् ॥९॥\n\n इति श्रुत्वा गुरोर्वाक्यं धन्वी शूरो नृपात्मजः ॥ \n\n हयं नेतुं मनो यस्य तत्र तूष्णीं बभूव ह ॥१०॥\n\n तदैव यदुसेनायाः शब्दोऽभूल्लोकमानहा ॥ \n\n महानादं दुंदुभीनां टंकारं धनुषां तथा ॥११॥\n\n चीत्कारं दंतिनां चैव हयानां हेषणं तथा ॥ \n\n झणत्कारं रथानां च वीराणां गर्जनं तथा ॥१२॥\n\n शतघ्नीनां महाशब्दं लोकानां भयदायकम् ॥ \n\n श्रुत्वा राजकुमारस्तु विस्मयं परमं गतः ॥१३॥\n\n ततः समागताः सर्वै रथिभिश्च गजैर्हयैः ॥ \n\n भोजवृष्ण्यंधकमधुशूरसेनदशार्हकाः ॥१४॥\n\n रजोभिश्च नभो व्याप्तं कुर्वतश्चलितां महीम् ॥ \n\n केन नीतः कुत्र गतो हयः सर्वेऽब्रुवन्वचः ॥१५॥\n\n ततश्च ददृशुः सर्वे घोटकं बद्धचामरम् ॥ \n\n महाद्‌भुते चोपवने पुष्पितद्रुमसंकुले ॥१६॥\n\n गृहीतं लीलया तत्र नृपपुत्रेण बिंदुना ॥ \n\n दृष्ट्वानिरुद्धं निकटे गत्वा सर्वे ह्यवर्णयन् ॥१७॥\n\n इति श्रुत्वाऽनिरुद्धस्तु विस्मितः प्रहसन्नृप ॥ \n\n उद्धवं प्रेषयामास बिन्दोः पार्श्वे च धर्मवित् ॥१८॥\n\n ततः पुर्यां महाराज चासीत्कोलाहलो महान् ॥ \n\n भयभीता जनाः सर्वे सेनां वीक्ष्य भयंकराम् ॥१९॥\n\n अथ वै भ्रातरं द्र्ष्टुं ह्यनुबिंदुर्भयान्वितः ॥ \n\n कोटिवीरगणैः सार्द्धं स्वपुर्या निर्ययौ बहिः ॥२०॥\n\n दृष्ट्वा यज्ञहयं तत्र सपत्रं च पयःप्रभम् ॥ \n\n भ्रात्रा गृहीतं च भयान्निषेधं स चकार ह ॥२१॥\n\n अनुबिंदुरुवाच - \n\nयदूनां कृष्णदेवानां भ्रातर्मोचय घोटकम् ॥ \n\n सम्बन्धस्य मिषेणापि कुलकौशलहेतवे ॥२२॥\n\n यादवानां बलं पश्य देवदैत्यनरासुराः ॥ \n\n पुरा यज्ञे राजसूये सर्वे भ्रातर्न्विनिर्जिताः ॥२३॥\n\n इति तद्वाक्यमाकर्ण्य बिन्दुर्ज्येष्ठोऽवधर्षितः ॥ \n\n आगतं ह्युद्धवं दृष्ट्वा हयस्थं प्रत्युवाच ह ॥२४॥\n\n बिंदुरुवाच - \n\nमया गृहीतस्तुरगो मित्राणां मिलनाय च ॥ \n\n तस्मान्निमंत्रिताः सर्वे स्थितिं कुरुत चात्र वै ॥२५॥\n\n इति श्रुत्वोद्धवो राजन्बिंदुं संश्लाघ्य हर्षितः ॥ \n\n अनिरुद्धस्य निकटे गत्वा सर्वमुवाच ह ॥२६॥\n\n श्रुत्वानिरुद्धस्तद्वाक्यं भूत्वा राजन् प्रसन्नधीः ॥ \n\n सेनयावंतिकायां च नदीतीरेऽवसत्किल ॥२७॥ \n\n अनेके शिबिरा राजंस्तत्र वै दशयोजने ॥ \n\n नानावर्णाः सकलशा ह्यभूवन्नद्‌भुताः शुभाः ॥२८॥\n\n भक्ष्यं भोज्यं च लेह्यं च चोष्यमेतैश्च भोजनैः ॥ \n\n आगतेभ्यश्च सर्वेभ्यो बिंदुरर्हणमाहरत् ॥२९॥\n\n तथा चैव तृणान्नादीन्पशुभ्यो दत्तवान्नृपः ॥ \n\n ईदृग्विधं च सत्कारं वृष्णीनां स चकार ह ॥३०॥\n\n नृपो राजाधिदेवी च द्वौ तथा नृपनंदनौ ॥ \n\n भृशं मुमुदिरे सर्वे वीक्ष्य सर्वान्हरेः सुतान् ॥३१॥\n\n ततो निशायां किल कार्ष्णिपुत्रो \n\n     विद्यागुरं च स्वपितामहस्य ॥ \n\n आहूय नत्वाऽऽसनमेव दत्त्वा \n\n     प्रत्याह कृत्वा वरपूजनं च ॥३२॥\n\n भगवन्द्वारकायां च कृष्णवाक्यात्क्रतूत्तमम् ॥ \n\n करोति हयमेधाख्यं चक्रवर्ती यदूत्तमः ॥३३॥\n\n तस्मिन्क्रतुवरे ब्रह्मन्कृपां कृत्वा ममोपरि ॥ \n\n त्वं तु गच्छ मुनिश्रेष्ठ पुत्रेण च समन्वितः ॥३४॥\n\n अनिरुद्धस्य वचनं श्रुत्वा सांदीपनिर्मुनिः ॥ \n\n कृष्णदर्शनकांक्षी च चलितुं स मनो दधे ॥३५॥\n\n\n\n\n\nइति श्रीगर्गसंहितायां हयमेधखण्डे \n\nअवंतिकागमनं नाम द्वाविंशोऽध्यायः ॥२२॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]