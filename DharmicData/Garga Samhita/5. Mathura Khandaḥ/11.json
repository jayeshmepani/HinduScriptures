[
    {
        "text": "अध्यायः ११\n\n\nबहुलाश्व उवाच -\n\nसैरन्ध्र्या किं कृतं पूर्वं तपः परमदुर्घटम् ।\n\nयेन प्रसन्नः श्रीकृष्णो देवैरपि सुदुर्लभः ॥ १ ॥\n\nश्रीनारद उवाच -\n\nपंचवट्या स्थितं रामं कोटिकन्दर्पसन्निभम् ।\n\nवीक्ष्य शूर्पणखा नाम्नी राक्षसी मोहिता भृशम् ॥ २ ॥\n\nनिर्मोहं राघवं दृष्ट्वाऽथैकपत्‍निव्रतस्थितम् ।\n\nक्रोधात्सीतां भक्षयितुं धावती रावणस्वसा ॥ ३ ॥\n\nखड्गेन शितधारेण लक्ष्मणो राघवानुजः ।\n\nजहार तस्याः कर्णौ च नासां सद्यो रुषान्वितः ॥ ४ ॥\n\nछिन्ननासा गता लंकां रावणाय न्यवेदयत् ।\n\nभूयः पुष्करतीर्थे सा जगाम विमना भृशम् ॥ ५ ॥\n\nतपश्चक्रे शूर्पणखा वर्षाणामयुतं जले ।\n\nध्यायंती त्र्यंबकं देवं श्रीरामं वरमिच्छती ॥ ६ ॥\n\nततः प्रसन्नो भगवान्देवदेव उमापतिः ।\n\nएत्य तत्पुष्करं तीर्थं वरं ब्रूहीत्युवाच ह ॥ ७ ॥\n\nशूर्पणखोवाच -\n\nश्रीरामो मे वरो भूयाद्वरं देहि सतां प्रियः ।\n\nत्वं देवदेव परमः सर्वासां आशिषां प्रभुः ॥ ८ ॥\n\nश्रीशिव उवाच -\n\nअद्यैव सफलो न स्याद्वरस्ते शृणु राक्षसि ।\n\nद्वापरांते माथुरे च भविष्यति न संशयः ॥ ९ ॥\n\nश्रीनारद उवाच -\n\nसैव शूर्पणखा नाम राक्षसी कामरूपिणी ।\n\nअभूच्छ्रीमथुरायां तु कुब्जानाम महामते ॥ १० ॥\n\nमहादेव वरेणापि श्रीकृष्णस्य प्रियाऽभवत् ।\n\nइदं मया ते कथितं किं भूयः श्रोतुमिच्छसि ॥ ११ ॥\n\nबहुलाश्व उवाच -\n\nकोऽयं कुवलयापीडः पूर्वजन्मनि नारद ।\n\nकथं गजत्वं आपन्नः श्रीकृष्णे लीनतां गतः ॥ १२ ॥\n\nश्रीनारद उवाच -\n\nबलिपुत्रो महाकायो नाम्ना मन्दगतिर्बली ।\n\nसर्वशस्त्रभृतां श्रेष्ठो लक्षनागसमो बली ॥ १३ ॥\n\nएकदा निर्गतः सोऽपि रंगयात्रां जनेषु च ।\n\nमत्तेभवज्जनान्वेगाद्‌भुजाभ्यां परिमर्दयन् ॥ १४ ॥\n\nतद्‌बाहुवेगात्पतितः पथि वृद्धस्त्रितो मुनिः ।\n\nक्रुद्धः शशाप तं मत्तं बलिष्ठं बलिनन्दनम् ॥ १५ ॥\n\nत्रित उवाच -\n\nगजवत्त्वं मदोन्मत्तोऽभूर्जनान्परिमर्दयन् ।\n\nविचरन् रंगयात्रायां त्वं गजो भव दुर्मते ॥ १६ ॥\n\nएवं शप्तस्तदा दैत्यो नाम्ना मन्दगतिर्बली ।\n\nपतत् कंचुकवद्देहो भ्रष्टतेजा बभूव ह ॥ १७ ॥\n\nमुनेः प्रभाववित्सद्यो दैत्यो भूत्वा कृतांजलिः ।\n\nनत्वा प्रदक्षिणीकृत्य त्रितं मुनिमुवाच ह ॥ १८ ॥\n\nमंदगतिरुवाच -\n\nहे मुने हे कृपासिन्धो त्वं योगीन्द्रो द्विजोत्तमः ।\n\nगजत्वान्मे कदामुक्तिर्भविष्यति वदाशु माम् ॥ १९ ॥\n\nत्वादृशानां सतां माभूत् हेलनं मे क्वचिन्मुने ।\n\nत्वादृशा मुनयो ब्रह्मन् समर्था वरशापयोः ॥ २० ॥\n\nश्रीनारद उवाच -\n\nएवं प्रसादितस्तेन त्रितो नाम महामुनिः ।\n\nगतक्रोधोऽब्रवीद्दैत्यं कृपालुर्ब्राह्मणोत्तमः ॥ २१ ॥\n\nत्रित उवाच -\n\nवचनं मे मृषा न स्यात् त्वद्‌भक्त्या हर्षितोऽस्म्यहम् ।\n\nते दास्याभि वरं दिव्यं देवानामपि दुर्लभम् ॥ २२ ॥\n\nमा शोकं कुरु दैत्येन्द्र मथुरायां हरेः पुरि ।\n\nश्रीकृष्णहस्तात्ते मुक्तिर्भविष्यति न संशयः ॥ २३ ॥\n\nश्रीनारद उवाच -\n\nसोऽयं मन्दगतिर्दैत्यो गजोऽभूद्‌विंध्यपर्वते ।\n\nनाम्ना कुवलयापीडो नागायुतसमो बले ॥ २४ ॥\n\nगृहीतो मागधेन्द्रेण बलाल्लक्षगजैर्वने ।\n\nसोऽयं दत्तस्तु कंसाय पारिबर्हे विदेहराट् ॥ २५ ॥\n\nत्रितवाक्यात्तस्य धाम श्रीकृष्णे लीनतां गतम् ।\n\nइदं मया ते कथितं किं भूयः श्रोतुमिच्छसि ॥ २६ ॥"
    }
]