[
    {
        "text": "अध्यायः २७\n\n\nगर्ग उवाच - \n\nअथानिरुद्धो यदुराट् प्रातःकाले विशां पते ॥ \n\n उद्धवं तु समाहूय प्राह गंभीरया गिरा ॥१॥\n\n कति दूरं पांचजन्यं तन्ममाख्याहि सत्तम ॥ \n\n यस्मिन्मदीयो तुरगो नीतो दैत्येन वर्त्तते ॥२॥\n\n इत्युदाहृतमाकर्ण्य मंत्री कृष्णसुहृत्सखः ॥ \n\n मनसा कृष्णपादाब्जं स्मृत्वा प्रोवाच माधवम् ॥३॥\n\n प्रभो सर्वज्ञ भगवन्नहं त्वद्वाक्यगौरवात् ॥ \n\n कथयिष्यामि लोकेश यथा मार्गे श्रुतं तथा ॥४॥\n\n त्रिंशद्योजनविस्तीर्णात्सागरात्पारमेव च॥ \n\n उपद्वीपं पांचजन्यं दक्षिणेऽस्ति नृपेश्वर ॥५॥\n\n उद्धवस्य वचः श्रुत्वानिरुद्धो धन्विनां वरः ॥ \n\n बली धैर्यधरः क्रुद्धो प्राहेदं यदुपुंगवान् ॥६॥\n\n अनिरुद्ध उवाच - \n\nअहं यास्यामि पारं वै तस्माद्यादवसत्तमाः ॥ \n\n सेतुं कुरुत शीघ्रं तु सागरस्य शरैरपि ॥७॥\n\n इति तद्वचनं श्रुत्वा यादवा युद्धकोविदाः ॥ \n\n सागरे मुमुचुर्बाणान्प्रहसंतः परस्परम् ॥८॥\n\n ततः सर्वे जलचरास्तीक्ष्णबाणैः प्रताडिताः ॥ \n\n कोलाहलं प्रकुर्वंतो दुद्रुवुस्ते चतुर्दिशम् ॥९॥\n\n न केषां प्रगता बाणाः पारं वै सागरस्य च ॥ \n\n इति वै कथितं वाक्यं खस्थेन च सुरर्षिणा ॥१०॥\n\n तदाक्रूरो हृदीकश्च सात्यकिश्चोद्धवो बली ॥ \n\n कृतवर्मा सारणश्च युयुधानादयो नृप ॥११॥\n\n हेमांगद इंद्रनीलोऽनुशाल्वाद्याश्च भूपते ॥ \n\n गतमाना बभूवुर्वै नारदोक्तं निशम्य च ॥१२॥\n\n ततोऽनिरुद्धो बलवान्स्मरन्कृष्णपदांबुजम् ॥ \n\n प्रतिशार्ङ्गं गृहीत्वा वै दिव्यान्बाणान्मुमोच ह ॥१३॥\n\n ततो दृष्ट्वा ऋषिः प्राह ह्यनिरुद्धशिलीमुखाः ॥ \n\n पारं गत्वा समुद्रस्य विविशुस्ते च तत्तटम् ॥१४॥\n\n इति श्रुत्वा ऋषेर्वाक्यं सांबादीप्तिमदादयः ॥ \n\n मुमुचुस्ते शरान्‌ राजंस्तेषां पारं गताः शराः ॥१५॥\n\n शरेषु च शरा राजन्कोटिशः कोटिशः किल ॥ \n\n विविशुर्वीक्ष्य सर्वेऽपि धन्विनो विस्मयं गताः ॥१६॥\n\n चक्रुः सेतुं च ते सर्वे त्रिंशद्योजनलंबितम् ॥ \n\n दृढं जलाच्चांतरिक्षमेकयोजनविस्तृतम् ॥१७॥\n\n बद्ध्वा ततश्च ते सेतुं चतुर्भिः प्रहरैरपि ॥ \n\n अनिरुद्धादयो रात्रौ सुषुपुः शिबिरेषु वै ॥१८॥\n\n तस्माद्वै पुत्रपौत्राणां कृष्णस्य परमात्मनः ॥ \n\n शूराणां कृष्णबिंबानां किं बलं कथयाम्यहम् ॥१९॥\n\n\n\n\n\nइति श्रीगर्गसंहितायां हयमेधखण्डे \n\nसेतुबंधनं नाम सप्तविंशोऽध्यायः ॥२७॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]