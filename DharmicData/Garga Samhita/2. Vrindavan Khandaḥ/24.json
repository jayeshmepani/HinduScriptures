[
    {
        "text": "अध्यायः २४\n\n\n श्रीनारद उवाच -\n\nअथ गोपीगणैः सार्धं पश्यन् श्रीयमुनातटम् ।\n\nविहर्तुमामयौ कृष्णो वृंदारण्यं मनोहरम् ॥ १ ॥\n\nवृंदावने चौषधयो लीना जाता हरेर्वरात् ।\n\nताः सर्वाश्चांगना भूतवा यूथीभूत्वा समाययुः ॥ २ ॥\n\nलतागोपीसमूहेन चित्रवर्णेन मैथिल ।\n\nरेमे वृंदावने राजन् हरिर्वृंदावनेश्वरः ॥ ३ ॥\n\nकालिन्दनन्दिनीतीरे कदंबाच्छादिते शुभे ।\n\nत्रिविधेन समीरेण सर्वतः सुरभीकृते ॥ ४ ॥\n\nविलसत्पुलिने रम्ये वंशीवटविराजिते ।\n\nस्थितोऽभूद्‌राधया सार्धं रासश्रमसमन्वितः ॥ ५ ॥\n\nवीणातालमृदंगादि मुरुयष्टियुतानि च ।\n\nवादितत्राण्यंबरे नेदुः सुरैर्गोपीगणौः सह ॥ ६ ॥\n\nदेवेषु पुष्पं वर्षत्सु जयध्वनियुतेषु च ।\n\nतोषयन्त्यो हरिं गोप्यो जगुस्तद्यश उत्तमम् ॥ ७ ॥\n\nकाश्चिद्वै मेघमल्लारं दीपकं च तथापराः ।\n\nमालकोशं भैरवं च श्रीरागं च तथैव च ॥ ८ ॥\n\nहिंदोलं च जगुः काश्चित् राजन् सप्तस्वरैः सह ।\n\nकाश्चित्तासां प्रमुग्धाश्च काश्चिन्मुग्धाः स्त्रियो नृप ॥ ९ ॥\n\nकाश्चित् प्रौढा प्रेमपराः श्रीकृष्णे लग्नमानसाः ।\n\nजारधर्मेण गोविंदं काश्चिद्‌गोप्यो भजन्ति हि ॥ १० ॥\n\nकाश्चिच्छ्रीकृष्णसहिताः कन्दुकक्रीडने रताः ।\n\nकाश्चित् पुष्पैश्च हरिणा क्रीडां चक्रुः परस्परम् ॥ ११ ॥\n\nकाश्चिल्लतासु धावन्त्यः क्वणन् नूपुरमेखलाः ।\n\nकाश्चित् पिबंति सततं बलात्कृष्णाधरामृतम् ॥ १२ ॥\n\nकाचिद्‌भुजाभ्यां श्रीकृष्णं योगिनामपि दुर्लभम् ।\n\nसंगृहीत्वा प्रहस्याराच्चक्रुरालिंगनं महत् ॥ १३ ॥\n\nमनोज्ञो यदुराजा च गोपीनां भगवान् हरिः ।\n\nकाश्मीरमुद्रितो रेमे वने वृंदावनेश्वरः ॥ १४ ॥\n\nकाश्चिद्‌वीणां वादयन्त्यः समं वंशीधरेण वै ।\n\nकाश्चित् मृदंगं वादयन्त्यो गायन्त्यो भगवद्‌गुणम् ॥ १५ ॥\n\nकाश्चिद्वै मधुरं तालं ताडयन्त्यो हरेः पुरः ।\n\nमुरयष्टिं संगृहीत्वा हरिणा माधवीतले ॥ १६ ॥\n\nगायन्त्यः सुस्थिरा भूमौ विस्मृत्य जगतः सुखम् ।\n\nकाश्चिल्लतासु श्रीकृष्णं भुजे बाहुं निधाय च ॥ १७ ॥\n\nवृन्दावनस्य पश्यन्त्यो शोभां राजन्नितस्ततः ।\n\nलताजालैः संवलितं गोपीनां हारसंचयम् ॥ १८ ॥\n\nपृथक्चकार गोविंदः स्पृष्ट्वा तासामुरःस्थलम् ।\n\nगोपीनां नासिकामुक्तावलिं तत्कुंतलं स्वयम् ॥ १९ ॥\n\nशनैः शनैः शोभनं तच्चक्रे श्रीनंदनंदनः ।\n\nतांबूलं चर्वितं ह्यर्धं नीत्वा सद्योऽथ गोपिकाः ॥ २० ॥\n\nचर्वयन्त्यः सुगंधाढ्य महो तासां तपो महत् ।\n\nकाश्चिच्छामकपोलेषु द्व्यंगुलेन शनैः शनैः ॥ २१ ॥\n\nहसन्त्यस्ताडयन्त्यस्ताः कदंबेषु बलात्पृथक् ।\n\nपुंवेषनायकाः काश्चिन्मौलिकुंडलमंडिताः ॥ २२ ॥\n\nनृत्यन्तः कृष्णपुरतः श्रीकृष्ण इव मैथिल ।\n\nराधावेषधरा गोप्यः शतचंद्राननप्रभाः ॥ २३ ॥\n\nतोषयन्त्यश्च राधां तां तथा राधापतिं जगुः ।\n\nकाश्चित्ताः सात्त्विकैर्भावैः संयुक्ता प्रेमविह्वलाः ॥ २४ ॥\n\nयोगीव चास्थिता भूमौ परमानंदसंप्लुताः ।\n\nकाश्चिल्लतासु वृक्षेषु भूम्यां वै विदिशासु च ॥ २५ ॥\n\nपश्यन्त्यः श्रीपतिं देवं स्वस्मिन् वा मौनमास्थिताः ।\n\nएवं रासे गोपवध्वः सर्वाः पूर्णमनोरथाः ॥ २६ ॥\n\nबभूवुरेत्य गोविंदं सर्वेशं भक्तवत्सलम् ।\n\nयत्प्रसादस्तु गोपीनां प्राप्तो राजन् महामते ॥ २७ ॥\n\nज्ञानिनामपि नास्त्येवं कर्मिणां तु कुतश्च सः ।\n\nएवं श्रीकृष्णचंद्रस्य हरे राधापतेः प्रभोः ॥ २८ ॥\n\nरासे चित्रं यद्‌बभूव तच्छृणुष्व महामते ।\n\nमुनीन्द्र आसुरिर्नाम श्रीकृष्णेष्टो महातपाः ॥ २९ ॥\n\nनारदाद्रौ तपस्तेपे हरौ ध्यानपरायणः ।\n\nहृत्पुंडरीके श्रीकृष्णं ज्योतिर्मंडलमास्थितम् ॥ ३० ॥\n\nमनोज्ञं राधया सार्धं नित्यं ध्याने ददर्श ह ।\n\nएकदा ध्यानमध्ये तु रात्रौ कृष्णो न चागतः ॥ ३१ ॥\n\nवारं वारं कृतं ध्यानं खिन्नो जातो महामुनिः ।\n\nध्यानादुत्थाय स मुनिः कृष्णदर्शनलालसः ॥ ३२ ॥\n\nनारायणाश्रमं प्रागाद्‌बदरीखण्डमंडितम् ।\n\nन ददर्श हरिं देवं नरनारायणं मुनिः ॥ ३३ ॥\n\nतदातिविस्मितो विप्रो लोकालोकगिरिं ययौ ।\n\nसहस्रशिरसं देवं न ददर्श स तत्र वै ॥ ३४ ॥\n\nपप्रच्छ पार्षदान् तत्र क्व गतो भगवानितः ।\n\nन विद्मो भो वयं चोक्तो मुनिः खिन्नमनास्तदा ॥ ३५ ॥\n\nश्वेतद्वीपं ययौ दिव्यं क्षीरसागरशोभितम् ।\n\nतत्रापि शेषपर्यंके न ददर्श हरिं पुनः ॥ ३६ ॥\n\nतदा मुनिः खिन्नमनाः प्रेम्णा पुलकिताननः ।\n\nपप्रच्छ पार्षदांस्तत्र क्व गतो भगवानितः ॥ ३७ ॥\n\nन विद्मो भो वयं चोक्तो मुनिश्चिन्तापरायणः ।\n\nकिं करोमि क्व गच्छामि दर्शनं तत्कथं भवेत् ॥ ३८ ॥\n\nएवं ब्रुवन्मनोयायी वैकुंठं प्राप्तवांस्ततः ।\n\nनापश्यत्तत्र देवेशं रमां वैकुंठवासिनीम् ॥ ३९ ॥\n\nन दृष्टस्तत्र भक्तेषु मुनिनाऽसुरिणा नृप ।\n\nततो मुनीन्द्रो योगीन्द्रो गोलोकं स जगाम ह ॥ ४० ॥\n\nवृंदावने निकुंजेऽपि न ददर्श परात्परम् ।\n\nतदा मुनिः खिन्नमनाः श्रीकृष्णविरहातुरः ॥ ४१ ॥\n\nपप्रच्छ पार्षदांस्तत्र क्व गतो भगवानितः ।\n\nऊचुस्तं पार्षदा गोपा वामनाण्डे मनोहरे ॥ ४२ ॥\n\nपृश्निगर्भो यत्र जातः तत्रैव भगवान् स्वयम् ।\n\nइत्युक्त आसुरिस्तस्मादस्मिन्नण्डे समागतः ॥ ४३ ॥\n\nहरिं ह्यपश्यन्प्रचलन् कैलासं प्राप्तवान्मुनिः ।\n\nतत्र स्थितं महादेव कृष्णध्यानपरायणम् ॥ ४४ ॥\n\nनत्वा पप्रच्छ तद्‌रात्रौ खिन्नचेता महामुनिः ।\n\nआसुरिरुवाच -\n\nभगवन् सर्व ब्रह्माण्डं मया दृष्टमितस्ततः ॥ ४५ ॥\n\nआवैकुण्ठाश्च गोलोकाद्‌भ्रमता तद्दिद्रुक्षुणा ।\n\nकुत्रापि देवदेवस्य दर्शनं न बभूव मे ॥ ४६ ॥\n\nश्रीमहादेव उवाच -\n\nधन्यस्त्वमासुरे ब्रह्मन् कृष्णभक्तोऽस्यहैतुकः ।\n\nदिदृक्षुणा त्वयाऽऽयासं कृत्वं वेद्मि महामुने ॥ ४७ ॥\n\nकर्मेन्द्रियाणीह यथा रसादीन्\n\n     तथा सकामा मुनयः सुखं यत् ।\n\nमनाङ्‌न जानन्ति जनैरपेक्ष्यं\n\n     गूढं परं निर्गुणलक्षणं तत् ॥ ४८ ॥\n\nहंसं मुनिं दुःखगतं महोदधौ\n\n     यः सर्वतो मोचयितुं गतस्त्वरम् ।\n\nसोऽद्यैव वृंदाविपिने सखीजनैः\n\n     करोति रासं रसिकेश्वरः स्वयम् ॥ ४९ ॥\n\nषाण्मासिकी चाद्य कृता निशीथिनी\n\n     स्वमायया देववरेण भो मुने ।\n\nअहं गमिष्यामि तदेव द्रष्टुं\n\n     त्वमेव गच्छाशु मनोरथं यथा ॥ ५० ॥"
    }
]