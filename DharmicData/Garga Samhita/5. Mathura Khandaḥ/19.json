[
    {
        "text": "अध्यायः १९\n\n\n श्रीनारद उवाच -\n\nइत्थं निशम्य भक्तस्य वचनं भक्तवत्सलः ।\n\nस्मृत्वा वाक्यं स्वकथितं गंतुं चक्रेऽच्युतो मतिम् ॥ १ ॥\n\nबलदेवं स्थापयित्वा कार्यभारेषु सर्वतः ।\n\nहेमाढ्यं किंकणोजालं चंचलाश्वनियोजितम् ॥ २ ॥\n\nरथमारुह्य सूर्याभमुद्धवेन समन्वितः ।\n\nभक्तानां दर्शनं दातुं प्रययौ नंदगोकुलम् ॥ ३ ॥\n\nगोवर्धनं गोकुलं च पश्यन् वृन्दावनं वनम् ।\n\nप्राप्तोऽभूत्पुलिने कृष्णः कृष्णातीरे मनोहरे ॥ ४ ॥\n\nकोटिशः कोटिशो गावो दृष्ट्वा कृष्णं व्रजाधिपम् ।\n\nआधावन्त्यः सर्वतस्तं स्नेहस्नुतपयोधराः ॥ ५ ॥\n\nउदास्यकर्णवालाँश्च रंभमाणाः सवत्सकाः ।\n\nमुखे कवलसंयुक्ता अश्रुमुख्यो गतव्यथाः ॥ ६ ॥\n\nसरथं सारुणं साश्वं शरदर्कं यथा घनाः ।\n\nरुरुधुस्तं रथं राजनुद्धवस्य प्रपश्यतः ॥ ७ ॥\n\nश्रीगोपालो हरिस्तासां वदन्नाम पृथक् पृथक् ।\n\nश्रीहस्तेन तदंगानि स्पृशन् हर्षं जगाम ह ॥ ८ ॥\n\nतत्समीपे गवां वृन्दं गतं वीक्ष्य व्रजार्भकाः ।\n\nश्रीदामाद्या विस्मिताश्च दूरादूचुः परस्परम् ॥ ९ ॥\n\nगोपा ऊचुः -\n\nरथं सकुम्भध्वजवायुवेगं\n\n     सुकांस्यपत्रध्वनिनिःस्वनं तम् ।\n\nशताश्वयुक्तं शतसूर्यशोभं\n\n     गावः कथं वा रुरुधुः सखायः ॥ १० ॥\n\nअन्यो न चास्मिन् हि गवां प्रहर्षणै-\n\n     रायाति किंतु व्रजराजनंदनः ।\n\nस्फुरंति चांगानि हि दक्षिणानि नः\n\n     श्रीनीलकंठः प्रतनोति तोरणम् ॥ ११ ॥\n\nश्रीनारद उवाच -\n\nइत्थं विचार्य मनसा गोपाः सर्वे समागताः ।\n\nददृशुर्माधवं मित्रं गतं वस्तु यथा जनाः ॥ १२ ॥\n\nअवप्लुत्य रथात्कृष्णः परिपूर्णतमः स्वयम् ।\n\nपुरो निधाय तान्सर्वान्दोर्भ्यां तत्प्रेमविह्वलः ॥ १३ ॥\n\nमुंचन्नेत्राब्जवारीणि परिरेभे पृथक्पृथक् ।\n\nअहो भक्तेश्च माहात्म्यं वक्तुं कोऽस्ति महीतले ॥ १४ ॥\n\nते सर्व रुरुदुर्गोपा मुंचन्तोऽश्रूणि मैथिल ।\n\nप्रवक्तुं न समर्थाः श्रीकृष्णविक्षेपविह्वलाः ॥ १५ ॥\n\nपरिपूर्णतमः साक्षाद्देवो मधुरया गिरा ।\n\nआश्वासयामास नतान् प्रेमानन्दसमाकुलान् ॥ १६ ॥\n\nउद्धवः प्रेषितो वक्तुं श्रीकृष्णेनार्भकैः सह ।\n\nआगतं कथयामास श्रीकृष्णं नंदपत्तने ॥ १७ ॥\n\nश्रुत्वाऽऽगतं नंदसूनुं श्रीकृष्णं गोपवल्लभम् ।\n\nआनेतुं निर्गताः सर्वे परिपूर्णमनोरथाः ॥ १८ ॥\n\nभेरीमृदंगैः पटहैः कलस्वनै-\n\n     रत्पूर्णकुम्भैर्द्विजवेदघोषणैः ।\n\nगन्धाक्षतैर्मंगललाजमिश्रितैः\n\n     श्रीनंदराजोऽभिययौ यशोदया ॥ १९ ॥\n\nततः पुरस्कृत्य मदोन्नतं गजं\n\n     सिन्दूरशुण्डाधृतहेमशृङ्खलम् ।\n\nसमाययौ श्रीवृषभानुमुख्यो\n\n     भावान् कृतिस्तत्र कलावतीयुतः ॥ २० ॥\n\nनंदोपनन्दा वृषभानवश्च\n\n     गोपाश्च वृद्धास्तरुणार्भकाश्च ।\n\nस्रग्वेणुगुञ्जापरिपिच्छयुक्ता\n\n     विनिर्गताः पूर्णमनोरथास्ते ॥ २१ ॥\n\nगायंत आरान्नृपनन्दनंदनं\n\n     नृत्यंत आचालितपीतवाससः ।\n\nवंशीधरा वेत्रविषाणपाणयः\n\n     प्रहर्षिता दर्शनलालसा भृशम् ॥ २२ ॥\n\nसखिमुखेभ्यो हरिमागतं परां\n\n     निशभ्य राधा शयनात्समुत्थिता ।\n\nताभ्यः स्वभूषाः प्रददौ प्रहर्षिता\n\n     प्रीता स्वगन्धिं नवपद्मिनी यथा ॥ २३ ॥\n\nद्वात्रिंशदष्टौ किल षोडश द्वे\n\n     यूथैर्युता मैथिल गोपिकानाम् ।\n\nआरुह्य राधा शिबिकां मनोज्ञां\n\n     समाययौ श्रीधरदर्शनार्थम् ॥ २४ ॥\n\nतथा हि गोप्यः किल कोटिशश्च\n\n     त्यक्त्वाऽथ सर्वं स्वगृहस्य कृत्यम् ।\n\nव्यत्यस्तवस्त्राभरणा नृपेश\n\n     समाययुः प्रेमचलन्मनोऽङ्गाः ॥ २५ ॥\n\nसर्वं व्रजं पादपगोमृगद्विजं\n\n     प्रेमातुरं वीक्ष्य समागतं किमु ।\n\nश्रीनंदराजं पितरं च मातरं\n\n     ननाम कृष्णः कृतमस्तकांजलिः ॥ २६ ॥\n\nश्रीनन्दराजस्तनयं चिरागतं\n\n     प्रगृह्य दोर्भ्यां हृदये निधाय तम् ।\n\nसंस्नापयामास सुनेत्रजैर्जलै-\n\n     र्यशोदया प्राप्तमनोरथश्चिरात् ॥ २७ ॥\n\nनन्दोपनन्दान्वृषभानुवृद्धान्\n\n     सर्वान्नमस्कृत्य च तत्कृताशीः ।\n\nतथा वयस्यैश्च परस्परं वा\n\n     लघूंश्च हस्तग्रहणैः स्थितोऽभूत् ॥ २८ ॥\n\nततः समारुह्य रथं हरिः स्वयं\n\n     निधाय नंदं च गजे यशोदया ।\n\nनंदोपनंदैः सहितो गवां गणैः\n\n     श्रीनंदराजस्य पुरं विवेश सः ॥ २९ ॥\n\nतदैव देवाः किल पुष्पवर्षा-\n\n     माचारलाजान् पुरगोपिकाश्च ।\n\nप्रचक्रिरे तत्र जयेति मंगलं\n\n     शब्दं च गोपा गृहमागते हरौ ॥ ३० ॥\n\nधन्यः सखा ते परमुद्धवोऽय-\n\n     मनेन साक्षात्किल दर्शितोऽत्र ।\n\nत्वं जीवनं गोपजनस्य गोपा\n\n     ऊचुर्गिरा गद्‌गदयेदमार्ताः ॥ ३१ ॥\n\nइदं मया ते कथितं नृपेश\n\n     पुनर्व्रजे ह्यागमनं हरेश्च ।\n\nकिमिच्छसि श्रोतुमथो सुरासुरैः\n\n     परं चरित्रं शुभदं विचित्रम् ॥ ३२ ॥"
    }
]