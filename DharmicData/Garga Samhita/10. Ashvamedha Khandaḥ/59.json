[
    {
        "text": "अध्यायः ५९\n\n\n\nअश्वमेधखण्डः - एकोनषष्टितमोऽध्यायः \n\n\n\nश्रीकृष्णसहस्रनाम - \n\n\n\n\n\nगर्ग उवाच - \n\nअथोग्रसेनो नृपतिः पुत्रस्याशां विरज्य च ।\n\n व्यासं पप्रच्छ सन्देहं ज्ञात्वा विश्वं मनोमयम् ॥ १ ॥ \n\n उग्रसेन उवाच - \n\nब्रह्मन्केन प्रकारेण हित्वा च जगतः सुखम् ।\n\n भजेत्कृष्णं परंब्रह्म तन्मे व्याख्यातुमर्हसि ॥ २ ॥ \n\n व्यास उवाच - \n\nत्वदग्रे कथयिष्यामि सत्यं हितकरं वचः ।\n\n उग्रसेन महाराज शृणुष्वैकाग्रमानसः ॥ ३ ॥ \n\n सेवनं कुरु राजेन्द्र राधाश्रीकृष्णयोः परम् ।\n\n नित्यं सहस्रनामभ्यामुभयोर्भक्तितः किल ॥ ४ ॥ \n\n सहस्रनाम राधाया विधिर्जानाति भूपते ।\n\n शङ्‌करो नारदश्चैव केचिद्वै चास्मदादयः ॥ ५ ॥ \n\n उग्रसेन उवाच - \n\nराधिका नामसाहस्रं नारदाच्च पुरा श्रुतम् ।\n\n एकान्ते दिव्यशिबिरे कुरुक्षेत्रे रविग्रहे ॥ ६ ॥ \n\n न श्रुतं नामसाहस्रं कृष्णस्याक्लिष्टकर्मणः ।\n\n वद तन्मे च कृपया येन श्रेयोऽहमाप्नुयाम् ॥ ७ ॥ \n\n गर्ग उवाच - \n\nश्रुत्वोग्रसेनवचनं वेदव्यासो महामुनिः ।\n\n प्रशस्य तं प्रीतमना प्राह कृष्णं विलोकयन् ॥ ८ ॥ \n\n व्यास उवाच - \n\nशृणु राजन्प्रवक्ष्यामि सहस्रं नाम सुन्दरम् ।\n\n पुरा स्वधाम्नि राधायै कृष्णेनानेन निर्मितम् ॥ ९ ॥ \n\n श्रीभगवानुवाच - \n\nइदं रहस्यं किल गोपनीयं \n\n     दत्ते च हानिः सततं भवेद्धि ।\n\n मोक्षप्रदं सर्वसुखप्रदं शं \n\n     परं परार्थं पुरुषार्थदं च ॥ १० ॥ \n\n रूपं च मे कृष्णसहस्रनाम \n\n     पठेत्तु मद्‌रूप इव प्रसिद्धः ।\n\n दातव्यमेवं न शठाय कुत्र \n\n     न दाम्भिकायोपदिशेत्कदापि ॥ ११ ॥ \n\n दातव्यमेवं करुणावृताय \n\n     गुर्वंघ्रिभक्तिप्रपरायणाय ।\n\n श्रीकृष्णभक्ताय सतां पराय \n\n     तथा मदक्रोधविवर्जिताय ॥ १२ ॥ \n\n ॐ अस्य श्रीकृष्णसहस्रनामस्तोत्रमंत्रस्य नारायणऋषिः ।\n\n भुजङ्‌गप्रयातं छन्दः । श्रीकृष्णचन्द्रो देवता ।\n\n वासुदेवो बीजं । श्रीराधा शक्तिः । मन्मथः कीलकं ।\n\n श्रीपूर्णब्रह्मकृष्णचन्द्रभक्तिजन्मफलप्राप्तये जपे विनियोगः ॥ ॥ \n\n\n\n छंदः - श्रीभुजङ्‌गप्रयात\n\n अथ ध्यानम् - \n\nशिखिमुकुटविशेषं नीलपद्माङ्‌गदेशं\n\n     विधुमुखकृतकेशं कौस्तुभापीतवेशम् ।\n\n मधुररवकलेशं शं भजे भ्रातृशेषं\n\n     व्रजजनवनितेशं माधवं राधिकेशम् ॥ १३ ॥ \n\n इति ध्यानम् \n\n हरिर्देवकीनन्दनः कंसहंता \n\n     परात्मा च पीताम्बरः पूर्णदेवः ।\n\n रमेशस्तु कृष्णः परेशः पुराणः \n\n     सुरेशोऽच्युतो वासुदेवश्च देवः ॥ १४ ॥ \n\n धराभारहर्ता कृती राधिकेशः \n\n     परो भूवरो दिव्यगोलोकनाथः ।\n\n सुदाम्नस्तथा राधिकाशापहेतु- \n\n     र्घृणी मानिनी मानदो दिव्यलोकः ॥ १५ ॥ \n\n लसद्‌गोपवेषो ह्यजो राधिकात्मा \n\n     चलत्कुण्डलः कुन्तली कुन्तलस्रक् ।\n\n रथस्थः कदा राधया दिव्यरत्‍नः \n\n     सुधासौधभूचारणो दिव्यवासाः ॥ १६ ॥ \n\n कदा वृन्दकारण्यचारी स्वलोके \n\n     महारत्‍नसिंहासनस्थः प्रशान्तः ।\n\n महाहंसभैश्चामरैर्वीज्यमान- \n\n     श्चलच्छत्रमुक्तावलीशोभमानः ॥ १७ ॥ \n\n सुखी कोटिकन्दर्पलीलाभिरामः \n\n     क्वणन्नूपुरालङ्कृतांघ्रिः शुभांघ्रिः ।\n\n सुजानुश्च रंभाशुभोरुः कृशाङ्‌गः \n\n     प्रतापी भुशुण्डासुदोर्दण्डखण्डः ॥ १८ ॥ \n\n जपापुष्पहस्तश्च शातोदरश्री- \n\n     र्महापद्मवक्षस्थलश्चन्द्रहासः ।\n\n लसत्कुन्ददन्तश्च बिम्बाधरश्रीः \n\n     शरत्पद्मनेत्रः किरीटोज्ज्वलाभः ॥ १९ ॥ \n\n सखीकोटिभिर्वर्तमानो निकुञ्जे \n\n     प्रियाराधया राससक्तो नवाङ्‌गः ।\n\n धराब्रह्मरुद्रादिभिः प्रार्थितः सद्- \n\n     धराभारदूरीकृतोऽर्थं प्रजातः ॥ २० ॥ \n\n यदुर्देवकीसौख्यदो बन्धनच्छित्- \n\n     सशेषो विभुर्योगमायी च विष्णुः ।\n\n व्रजे नन्दपुत्रो यशोदासुताख्यो \n\n     महासौख्यदो बालरूपः शुभाङ्‌गः ॥ २१ ॥ \n\n तथा पूतना मोक्षदः श्यामरूपो \n\n     दयालुस्त्वनोभञ्जनः पल्लवांघ्रिः ।\n\n तृणावर्त्तसंहारकारी च गोपो \n\n     यशोदायशो विश्वरूपप्रदर्शी ॥ २२ ॥ \n\n तथा गर्गदिष्टश्च भाग्योदयश्री- \n\n     र्लसद्‌बालकेलिः सरामः सुवाचः ।\n\n क्वणन्नूपुरैः शब्दयुग्रिङ्‌गमाण- \n\n     स्तथा जानुहस्तैर्व्रजेशाङ्‌गणे वा ॥ २३ ॥ \n\n दधिस्पृक्च हैयङ्‌गवीदुग्धभोक्ता \n\n     दधिस्तेयकृद्‌दुग्धभुग्भाण्डभेत्ता ।\n\n मृदं भुक्तवान्गोपजो विश्वरूपः \n\n     प्रचण्डांशुचण्डप्रभामण्डिताङ्‌गः ॥ २४ ॥ \n\n यशोदाकरैर्बंधनं प्राप्त आद्यो \n\n     मणिग्रीवमुक्तिप्रदो दामबद्धः ।\n\n कदा नृत्यमानो व्रजे गोपिकाभिः \n\n     कदा नन्दसन्नन्दकैर्लाल्यमानः ॥ २५ ॥ \n\n कदा गोपनन्दांकगोपालरूपी \n\n     कलिन्दाङ्‌गजाकूलगो वर्त्तमानः ।\n\n घनैर्मारुतैश्च्छिन्नभाण्डीरदेशे \n\n     गृहीतो वरो राधया नन्दहस्तात् ॥ २६ ॥ \n\n निकुञ्जे च गोलोकलोकागतेऽपि \n\n     महारत्‍नसङ्‌घैः कदम्बावृतेऽपि ।\n\n तदा ब्रह्मणा राधिकासद्विवाहे \n\n     प्रतिष्ठां गतः पूजितः साममंत्रैः ॥ २७ ॥ \n\n रसी रासयुङ्‌मालतीनां वनेऽपि \n\n     प्रियाराधया राधितार्थं रमेशः ।\n\n धरानाथ आनन्ददः श्रीनिकेतो \n\n     वनेशो धनी सुन्दरो गोपिकेशः ॥ २८ ॥ \n\n कदा राधया प्रापितो नन्दगेहे \n\n     यशोदाकरैर्लालितो मन्दहासः ।\n\n भयी क्वापि वृन्दारकारण्यवासी \n\n     महामन्दिरे वासकृद्देवपूज्यः ॥ २९ ॥ \n\n वने वत्सचारी महावत्सहारी \n\n     बकारिः सुरैः पूजितोऽघारिनामा ।\n\n वने वत्सकृद्‌गोपकृद्‌गोपवेषः \n\n     कदा ब्रह्मणा संस्तुतः पद्मनाभः ॥ ३० ॥ \n\n विहारी तथा तालभुग्धेनुकारी \n\n     सदा रक्षको गोविषार्त्तिप्रणाशी ।\n\n कलिन्दाङ्‌गजाकूलगः कालियस्य \n\n     दमी नृत्यकारी फणेष्वप्रसिद्धः ॥ ३१ ॥ \n\n सलीलः शमीज्ञानदः कामपूर- \n\n     स्तथा गोपयुग्गोप आनन्दकारी ।\n\n स्थिरी ह्यग्निभुक्पालको बाललीलः \n\n     सुरागश्च वंशीधरः पुष्पशीलः ॥ ३२ ॥ \n\n प्रलम्बप्रभानाशको गौरवर्णो \n\n     बलो रोहिणीजश्च रामश्च शेषः ।\n\n बली पद्मनेत्रश्च कृष्णाग्रजश्च \n\n     धरेशः फणीशस्तु नीलाम्बराभः ॥ ३३ ॥ \n\n महासौख्यदो ह्यग्निहारव्रजेशः \n\n     शरद्ग्रीष्मवर्षाकरः कृष्णवर्णः ।\n\n व्रजे गोपिकापूजितश्चीरहर्ता \n\n     कदम्बे स्थितश्चीरदः सुन्दरीशः ॥ ३४ ॥ \n\n क्षुधानाशकृद्यज्ञपत्‍नीमनस्पृक्- \n\n     कृपाकारकः केलिकर्तावनीशः ।\n\n व्रजे शक्रयागप्रणाशी मिताशी \n\n     शुनासीरमोहप्रदो बालरूपी ॥ ३५ ॥ \n\n गिरेःपूजको नन्दपुत्रो ह्यगध्रः \n\n     कृपाकृच्च गोवर्धनोद्धारिनामा ।\n\n तथा वातवर्षाहरो रक्षकश्च \n\n     व्रजाधीशगोपाङ्‌गनाशङ्‌कितः सन् ॥ ३६ ॥ \n\n अगेन्द्रोपरि शक्रपूज्यः स्तुतः प्राङ्‌ \n\n     मृषाशिक्षको देव गोविन्दनामा ।\n\n व्रजाधीशरक्षाकरः पाशिपूज्यो- \n\n     ऽनुजैर्गोपजैर्दिव्यवैकुण्ठदर्शी ॥ ३७ ॥ \n\n चलच्चारुवंशीक्वणः कामिनीशो \n\n     व्रजे कामीनीमोहदः कामरूपः ।\n\n रसाक्तो रसी रासकृद्‌राधिकेशो \n\n     महामोहदो मानिनीमानहारी ॥ ३८ ॥ \n\n विहारी वरो मानहृद्राधिकाङ्गो \n\n     धराद्वीपगः खण्डचारी वनस्थः ।\n\n प्रियो ह्यष्टवक्रर्षिद्रष्टा सराधो \n\n     महामोक्षदः पद्महारी प्रियार्थः ॥ ३९ ॥ \n\n वटस्थः सुरश्चन्दनाक्तः प्रसक्तो \n\n     व्रजं ह्यागतो राधया मोहिनीषु ।\n\n महामोहकृद्‌गोपिकागीतकीर्ती \n\n     रथस्थः पटी दुःखिताकामिनीशः ॥ ४० ॥ \n\n वने गोपिकात्यागकृत्पादचिह्न-\n\n     प्रदर्शी कलाकारः काममोही ।\n\n वशी गोपिकामध्यगः पेशवाचः \n\n     प्रियाप्रीतिकृद्‍रासरक्तः कलेशः ॥ ४१ ॥ \n\n रसारक्तचित्तो ह्यनन्तस्वरूपः \n\n     स्रजा संवृतो बल्लवीमध्यसंस्थः ।\n\n सुबाहुः सुपादः सुवेशः सुकेशो \n\n     व्रजेशः सखा वल्लभेशः सुदेशः ॥ ४२ ॥ \n\n क्वणत्किङ्‌किणीजालभृन्नूपुराढ्यो \n\n     लसत्कङ्‌कणो ह्यङ्‌गदी हारभारः ।\n\n किरीटी चलत्कुण्डलश्चाङ्‌गुलीय-\n\n     स्फुरत्कौस्तुभो मालतीमण्डिताङ्‌गः ॥ ४३ ॥ \n\n महानृत्यकृद्‌रासरङ्‌गः कलाढ्य- \n\n     श्चलद्धारभो भामिनीनृत्ययुक्तः ।\n\n कलिन्दाङ्‌गजाकेलिकृत्कुंकुमश्रीः \n\n     सुरैर्नायिकानायकैर्गीयमानः ॥ ४४ ॥ \n\n सुखाढ्यस्तु राधापतिः पूर्णबोधः \n\n     कटाक्षस्मिती वल्गितभ्रूविलासः ।\n\n सुरम्योऽलिभिः कुन्तलालोलकेशः \n\n     स्फुरद्‌बर्हकुन्दस्रजा चारुवेषः ॥ ४५ ॥ \n\n महासर्पतो नन्दरक्षापरांघ्रिः \n\n     सदा मोक्षदः शङ्‌खचूडप्रणाशी ।\n\n प्रजारक्षको गोपिकागीयमानः \n\n     ककुद्मिप्रणाशप्रयासः सुरेज्यः ॥ ४६ ॥ \n\n कलिः क्रोधकृत्कंसमंत्रोपदेष्टा \n\n     तथाक्रूरमंत्रोपदेशी सुरार्थः ।\n\n बली केशिहा पुष्पवर्षोऽमलश्री- \n\n     स्तथा नारदाद्दर्शितो व्योमहन्ता ॥ ४७ ॥ \n\n तथाक्रूरसेवापरः सर्वदर्शी \n\n     व्रजे गोपिकामोहदः कूलवर्ती ।\n\n सती राधिकाबोधदः स्वप्नकर्ता \n\n     विलासी महामोहनाशी स्वबोधः ॥ ४८ ॥ \n\n व्रजे शापतस्त्यक्तराधासकाशो \n\n     महामोहदावाग्निदग्धः पतिश्च ।\n\n सखीबन्धनान्मोहिताक्रूर आरात्- \n\n     सखीकङ्‌कणैस्ताडिताक्रूररक्षी ॥ ४९ ॥ \n\n रथस्थो व्रजे राधया कृष्णचन्द्रः \n\n     सुगुप्तो गमी गोपकैश्चारुलीलः ।\n\n जलेऽक्रूरसन्दर्शितो दिव्यरूपो \n\n     दिदृक्षुः पुरीमोहिनीचित्तमोही ॥ ५० ॥ \n\n तथा रङ्‌गकारप्रणाशी सुवस्त्रः \n\n     स्रजी वायकप्रीतिकृन्मालिपूज्यः ।\n\n महाकीर्तिदश्चापि कुब्जाविनोदी \n\n     स्फुरच्चण्डकोदण्डरुग्णप्रचण्डः ॥ ५१ ॥ \n\n भटार्तिप्रदः कंसदुःस्वप्नकारी \n\n     महामल्लवेषः करीन्द्रप्रहारी ।\n\n महामात्यहा रङ्‌गभूमिप्रवेशी \n\n     रसाढ्यो यशःस्पृग्बली वाक्पटुश्रीः ॥ ५२ ॥ \n\n महामल्लहा युद्धकृत्स्त्रीवचोऽर्थी \n\n     धरानायकः कंसहन्ता यदुः प्राक् ।\n\n सदा पूजितो ह्युग्रसेनप्रसिद्धो \n\n     धराराज्यदो यादवैर्मण्डिताङ्‌गः ॥ ५३ ॥ \n\n गुरोः पुत्रदो ब्रह्मविद्ब्रह्मपाठी \n\n     महाशङ्‌खहा दण्डधृक्पूज्य एव ।\n\n व्रजे ह्युद्धवप्रेषितो गोपमोही \n\n     यशोदाघृणी गोपिकाज्ञानदेशी ॥ ५४ ॥ \n\n सदा स्नेहकृत्कुब्जया पूजिताङ्‌ग- \n\n     स्तथाक्रूरगेहंगमी मंत्रवेत्ता ।\n\n तथा पाण्डवप्रेषिताऽक्रूर एव \n\n     सुखी सर्वदर्शी नृपानन्दकारी ॥ ५५ ॥ \n\n महाक्षौहिणीहा जरासन्धमानी \n\n     नृपो द्वारकाकारको मोक्षकर्ता ।\n\n रणी सार्वभौमस्तुतो ज्ञानदाता \n\n     जरासन्धसङ्‌कल्पकृद्धावदंघ्रिः ॥ ५६ ॥ \n\n नगादुत्पतद्द्वारिकामध्यवर्ती \n\n     तथा रेवतीभूषणस्तालचिह्नः ।\n\n यदू रुक्मिणीहारकश्चैद्यवेद्य- \n\n     स्तथा रुक्मिरूपप्रणाशी सुखाशी ॥ ५७ ॥ \n\n अनन्तश्च मारश्च कार्ष्णिश्च कामो \n\n     मनोजस्तथा शम्बरारी रतीशः ।\n\n रथी मन्मथो मीनकेतुः शरी च \n\n     स्मरो दर्पको मानहा पञ्चबाणः ॥ ५८ ॥ \n\n प्रियः सत्यभामापतिर्यादवेशो- \n\n     ऽथ सत्राजितप्रेमपूरः प्रहासः ।\n\n महारत्‍नदो जाम्बवद्युद्धकारी \n\n     महाचक्रधृक्खड्गधृग्रामसंधिः ॥ ५९ ॥ \n\n विहारस्थितः पाण्डवप्रेमकारी \n\n     कलिन्दाङ्‌गजामोहनः खाण्डवार्थी ।\n\n सखा फाल्गुनप्रीतिकृन्नग्रकर्ता \n\n     तथा मित्रविन्दापतिः क्रीडनार्थी ॥ ६० ॥ \n\n नृपप्रेमकृद्‌गोजितः सप्तरूपो- \n\n     ऽथ सत्यापतिः पारिबर्ही यथेष्टः ।\n\n नृपैः संवृतश्चापि भद्रापतिस्तु \n\n     विलासी मधोर्मानिनीशो जनेशः ॥ ६१ ॥ \n\n शुनासीरमोहावृतः सत्सभार्यः \n\n     सतार्क्ष्यो मुरारिः पुरीसङ्‌घभेत्ता ।\n\n सुवीरःशिरःखण्डनो दैत्यनाशी \n\n     शरी भौमहा चण्डवेगः प्रवीरः ॥ ६२ ॥ \n\n धरासंस्तुतः कुण्डलच्छत्रहर्ता \n\n     महारत्‍नयुग्‌राजकन्याभिरामः ।\n\n शचीपूजितः शक्रजिन्मानहर्ता \n\n     तथा पारिजातापहारी रमेशः ॥ ६३ ॥ \n\n गृही चामरैः शोभितो भीष्मकन्या-\n\n     पतिर्हास्यकृन्मानिनीमानकारी ।\n\n तथा रुक्मिणीवाक्पटुः प्रेमगेहः \n\n     सतीमोहनः कामदेवापरश्रीः ॥ ६४ ॥ \n\n सुदेष्णः सुचारुस्तथा चारुदेष्णो-\n\n     ऽपरश्चारुदेहो बली चारुगुप्तः ।\n\n सुती भद्रचारुस्तथा चारुचन्द्रो \n\n     विचारुश्च चारू रथी पुत्ररूपः ॥ ६५ ॥ \n\n सुभानुः प्रभानुस्तथा चन्द्रभानु- \n\n     र्बृहद्‌भानुरेवाष्टभानुश्च साम्बः ।\n\n सुमित्रः क्रतुश्चित्रकेतुस्तु वीरो-\n\n     ऽश्वसेनो वृषश्चित्रगुश्चन्द्रबिम्बः ॥ ६६ ॥ \n\n विशङ्‌कुर्वसुश्च श्रुतो भद्र एकः \n\n     सुबाहुर्वृषः पूर्णमासस्तु सोमः ।\n\n वरः शान्तिरेव प्रघोषोऽथ सिंहो \n\n     बलो ह्यूर्ध्वगोवर्धनोन्नाद एव ॥ ६७ ॥ \n\n महाशो वृकः पावनो वह्निमित्रः \n\n     क्षुधिर्हर्षकश्चानिलोऽमित्रजिच्च ।\n\n सुभद्रो जयः सत्यको वाम आयु-\n\n     र्यदुः कोटिशः पुत्रपौत्रप्रसिद्धः ॥ ६८ ॥ \n\n हली दण्डधृग्‌रुक्मिहा चानिरुद्ध- \n\n     स्तथा राजभिर्हास्यगो द्यूतकर्ता ।\n\n मधुर्ब्रह्मसूर्बाणपुत्रीपतिश्च \n\n     महासुन्दरः कामपुत्रो बलीशः ॥ ६९ ॥ \n\n महादैत्यसंग्रामकृद्‌यादवेशः \n\n     पुरीभञ्जनो भूतसंत्रासकारी ।\n\n मृधी रुद्रजिद्‌रुद्रमोही मृधार्थी \n\n     तथा स्कन्दजित्कूपकर्णप्रहारी ॥ ७० ॥ \n\n धनुर्भञ्जनो बाणमानप्रहारी \n\n     ज्वरोत्पत्तिकृत्संस्तुतस्तु ज्वरेण ।\n\n भुजाछेदकृद्‌बाणसंत्रासकर्ता \n\n     मृडप्रस्तुतो युद्धकृद्‌भूमिभर्ता ॥ ७१ ॥ \n\n नृगं मुक्तिदो ज्ञानदो यादवानां \n\n     रथस्थो व्रजप्रेमपो गोपमुख्यः ।\n\n महासुन्दरीक्रीडितः पुष्पमाली \n\n     कलिन्दाङ्‌गजाभेदनः सीरपाणिः ॥ ७२ ॥ \n\n महादंभिहा पौण्ड्रमानप्रहारी \n\n     शिरश्छेदकः काशिराजप्रणाशी ।\n\n महाक्षौहिणीध्वंसकृच्चक्रहस्तः \n\n     पुरीदीपको राक्षसीनाशकर्ता ॥ ७३ ॥ \n\n अनन्तो महीध्रः फणी वानरारिः \n\n     स्फुरद्‌गौरवर्णो महापद्मनेत्रः ।\n\n कुरुग्रामतिर्य्यग्गतो गौरवार्थः \n\n     स्तुतः कौरवैः पारिबर्ही ससाम्बः ॥ ७४ ॥ \n\n महावैभवो द्वारकेशो ह्यनेक- \n\n     श्चलन्नारदः श्रीप्रभादर्शकस्तु ।\n\n महर्षिस्तुतो ब्रह्मदेवः पुराणः \n\n     सदा षोडशस्त्रीसहस्रस्थितश्च ॥ ७५ ॥ ॥ \n\n गृही लोकरक्षापरो लोकरीतिः \n\n     प्रभुर्ह्युग्रसेनावृतो दुर्गयुक्तः ।\n\n तथा राजदूतस्ततो बन्धभेत्ता \n\n     स्थितो नारदप्रस्तुतः पाण्डवार्थी ॥ ७६ ॥ \n\n नृपैर्मन्त्रकृद्‌ह्युद्धवप्रीतिपूर्णो \n\n     वृतः पुत्रपौत्रैः कुरुग्रामगन्ता ।\n\n घृणी धर्मराजस्तुतो भीमयुक्तः \n\n     परानन्ददो मंत्रकृद्धर्मजेन ॥ ७७ ॥ \n\n दिशाजिद्‌बली राजसूयार्थकारी \n\n     जरासन्धहा भीमसेनस्वरूपः ।\n\n तथा विप्ररूपो गदायुद्धकर्ता \n\n     कृपालुर्महाबन्धनच्छेदकारी ॥ ७८ ॥ \n\n नृपैः संस्तुतो ह्यागतो धर्मगेहं \n\n     द्विजैः संवृतो यज्ञसंभारकर्ता ।\n\n जनैः पूजितश्चैद्यदुर्वाक्क्षमश्च \n\n     महामोहदोऽरेः शिरश्च्छेदकारी ॥ ७९ ॥ \n\n महायज्ञशोभाकरश्चक्रवर्ती\n\n     नृपानन्दकारी विहारी सुरारी ।\n\n सभासंवृतो मानहृत्कौरवस्य \n\n     तथा शाल्वसंहारको यानहन्ता ॥ ८० ॥ \n\n सभोजश्च वृष्णिर्मधुः शूरसेनो \n\n     दशार्हो यदुर्ह्यंधको लोकजिच्च ।\n\n द्युमन्मानहा वर्मधृग्दिव्यशस्त्री \n\n     स्वबोधः सदा रक्षको दैत्यहन्ता ॥ ८१ ॥ \n\n तथा दन्तवक्त्रप्रणाशी गदा धृग्- \n\n     जगत्तीर्थयात्राकरः पद्महारः ।\n\n कुशी सूतहन्ता कृपाकृत्स्मृतीशो-\n\n     ऽमलो बल्वलाङ्‌गप्रभाखण्डकारी ॥ ८२ ॥ \n\n तथा भीमदुर्योधनज्ञानदाता- \n\n     परो रोहिणीसौख्यदो रेवतीशः ।\n\n महादानकृद्‌विप्रदारिद्र्यहा च \n\n     सदा प्रेमयुक्श्रीसुदाम्नः सहायः ॥ ८३ ॥ \n\n तथा भार्गवक्षेत्रगन्ता सरामो-\n\n     ऽथ सूर्योपरागश्रुतः सर्वदर्शी ।\n\n महासेनया चास्थितः स्नानयुक्तो \n\n     महादानकृन्मित्रसम्मेलनार्थी ॥ ८४ ॥ \n\n तथा पाण्डवप्रीतिदः कुन्तिजार्थी \n\n     विशालाक्षमोहप्रदः शान्तिदश्च ।\n\n वटे राधिकाराधनो गोपिकाभिः \n\n     सखीकोटिभी राधिकाप्राणनाथः ॥ ८५ ॥ \n\n सखीमोहदावाग्निहा वैभवेशः \n\n     स्फुरत्कोटिकन्दर्पलीलाविशेषः ।\n\n सखीराधिकादुःखनाशी विलासी \n\n     सखीमध्यगः शापहा माधवीशः ॥ ८६ ॥ \n\n शतं वर्षविक्षेपहृन्नन्दपुत्र- \n\n     स्तथा नन्दवक्षोगतः शीतलाङ्‌गः ।\n\n यशोदाशुचः स्नानकृद्‌दुःखहन्ता \n\n     सदागोपिकानेत्रलग्नो व्रजेशः ॥ ८७ ॥ \n\n स्तुतो देवकीरोहिणीभ्यां सुरेन्द्रो \n\n     रहो गोपिकाज्ञानदो मानदश्च ।\n\n तथा संस्तुतः पट्टराज्ञीभिराराद्- \n\n     धनी लक्ष्मणाप्राणनाथः सदा हि ॥ ८८ ॥ \n\n त्रिभिः षोडशस्त्रीसहस्रस्तुताङ्‌गः \n\n     शुको व्यासदेवः सुमन्तुः सितश्च ।\n\n भरद्वाजको गौतमो ह्यासुरिः सद्- \n\n     वसिष्ठः शतानन्द आद्यः सरामः ॥ ८९ ॥ \n\n मुनिः पर्वतो नारदो धौम्य इन्द्रो-\n\n     ऽसितोऽत्रिर्विभाण्डः प्रचेताः कृपश्च ।\n\n कुमारः सनन्दस्तथा याज्ञवल्क्यो \n\n     ऋभुर्ह्यङ्‌गिरा देवलः श्रीमृकण्डः ॥ ९० ॥ \n\n मरीची क्रतुश्चौर्वको लोमशश्च \n\n     पुलस्त्यो भृगुर्ब्रह्मरातो वसिष्ठः ।\n\n नरश्चापि नारायणो दत्त एव \n\n     तथा पाणिनिः पिङ्‌गलो भाष्यकारः ॥ ९१ ॥ \n\n सकात्यायनो विप्रपातञ्जलिश्चा- \n\n     थ गर्गो गुरुर्गीष्पतिर्गौतमीशः ।\n\n मुनिर्जाजलिः कश्यपो गालवश्च \n\n     द्विजः सौभरिश्चर्ष्यशृङ्‌गश्च कण्वः ॥ ९२ ॥ \n\n द्वितश्चैकतश्चापि जातूद्‌भवश्च \n\n     घनः कर्दमस्यात्मजः कर्दमश्च ।\n\n तथा भार्गवः कौत्सकश्चारुणस्तु \n\n     शुचिः पिप्पलादो मृकण्डस्य पुत्रः ॥ ९३ ॥ \n\n सपैलःस्तथा जैमिनिः सत्सुमन्तु- \n\n     र्वरो गाङ्‌गलः स्फोटगेहः फलादः ।\n\n सदा पूजितो ब्राह्मणः सर्वरूपी \n\n     मुनीशो महामोहनाशोऽमरः प्राक् ॥ ९४ ॥ \n\n मुनीशस्तुतः शौरिविज्ञानदाता \n\n     महायज्ञकृच्चाभृतस्नानपूज्यः ।\n\n सदा दक्षिणादो नृपैः पारिबर्ही \n\n     व्रजानन्ददो द्वारिकागेहदर्शी ॥ ९५ ॥ \n\n महाज्ञानदो देवकीपुत्रदश्चा- \n\n     सुरैः पूजितोऽहीन्द्रसेनादृतश्च ।\n\n सदा फाल्गुनप्रीतिकृत्सत्सुभद्रा-\n\n     विवाहे द्विपाश्वप्रदो मानयानः ॥ ९६ ॥ \n\n भुवं दर्शको मैथिलेन प्रयुक्तो \n\n     द्विजेनाशु राज्ञा स्थितो ब्राह्मणैश्च ।\n\n कृती मैथिले लोकवेदोपदेशी \n\n     सदावेदवाक्यैः स्तुतः शेषशायी ॥ ९७ ॥ \n\n परीक्षावृतो ब्राह्मणैश्चामरेषु \n\n     भृगुप्रार्थितो दैत्यहा चेशरक्षी ।\n\n सखा चार्जुनस्यापि मानप्रहारी \n\n     तथा विप्रपुत्रप्रदो धामगन्ता ॥ ९८ ॥ \n\n विहारस्थितो माधवीभिः कलाङ्‌गो \n\n     महामोहदावाग्निदग्धाभिरामः ।\n\n यदुर्ह्युग्रसेनो नृपोऽक्रूर एव \n\n     तथा चोद्धवः शूरसेनश्च शूरः ॥ ९९ ॥ \n\n हृदीकश्च सत्राजितश्चाप्रमेयो \n\n     गदः सारणः सात्यकिर्देवभागः ।\n\n तथा मानसः सञ्जयः श्यामकश्च \n\n     वृको वत्सको देवको भद्रसेनः ॥ १०० ॥ \n\n नृपोऽजातशत्रुर्जयो माद्रिपुत्रो-\n\n     ऽथ भीष्मः कृपो बुद्धिचक्षुश्च पाण्डुः ।\n\n तथा शन्तनुर्देवबाह्लीक एवा- \n\n     थ भूरिश्रवाश्चित्रवीर्यो विचित्रः ॥ १०१ ॥ \n\n शलश्चापि दुर्योधनः कर्ण एव \n\n     सुभद्रासुतो विष्णुरातः प्रसिद्धः ।\n\n स जन्मेजयः पाण्डवः कौरवश्च \n\n     तथा सर्वतेजा हरिः सर्वरूपी ॥ १०२ ॥ \n\n व्रजं ह्यागतो राधया पूर्णदेवो \n\n     वरो रासलीलापरो दिव्यरूपी ।\n\n रथस्थो नवद्वीपखण्डप्रदर्शी \n\n     महामानदो गोपजो विश्वरूपः ॥ १०३ ॥ \n\n सनन्दश्च नन्दो वृषो वल्लभेशः \n\n     सुदामार्जुनः सौबलस्तोक एव ।\n\n स कृष्णोंऽशुकः सद्विशालर्षभाख्यः \n\n     सुतेजस्विकः कृष्णमित्रो वरूथः ॥ १०४ ॥ \n\n कुशेशो वनेशस्तु वृन्दावनेश- \n\n     स्तथा माथुरेशाधिपो गोकुलेशः ।\n\n सदागोगणो गोपतिर्गोपिकेशो-\n\n     ऽथ गोवर्धनो गोपतिः कन्यकेशः ॥ १०५ ॥ \n\n अनादिस्तु चात्मा हरिः पूरुषश्च \n\n     परो निर्गुणो ज्योतिरूपो निरीहः ।\n\n सदा निर्विकारः प्रपञ्चात्परश्च \n\n     स सत्यस्तु पूर्णः परेशस्तु सूक्ष्मः ॥ १०६ ॥ \n\n द्वारकायां तथा चाश्वमेधस्य कर्ता \n\n     नृपेणापि पौत्रेण भूभारहर्ता ।\n\n पुनः श्रीव्रजे रासरङ्‌गस्य कर्ता \n\n     हरीराधया गोपिकानां च भर्ता ॥ १०७ ॥ \n\n सदैकस्त्वनेकः प्रभापूरिताङ्‌ग- \n\n     स्तथा योगमायाकरः कालजिच्च ।\n\n सुदृष्टिर्महत्तत्त्वरूपः प्रजातः \n\n     सकूटस्थ आद्याङ्‌कुरो वृक्षरूपः ॥ १०८ ॥ \n\n विकारस्थितश्च ह्यहङ्‌कार एव \n\n     स वै कारकस्तैजसस्तामसश्च ।\n\n नमो दिक्समीरस्तु सूर्यः प्रचेतो-\n\n     ऽश्विवह्निश्च शक्रो ह्युपेन्द्रस्तु मित्रः ॥ १०९ ॥ \n\n श्रुतिस्त्वक्च दृग्घ्राणजिह्वागिरश्च \n\n     भुजामेढ्रकः पायुरङ्‌घ्रिः सचेष्टः ।\n\n धराव्योमवार्मारुतश्चैव तेजो-\n\n     ऽथ रूपं रसो गन्धशब्दस्पृशश्च ॥ ११० ॥ \n\n सचित्तश्च बुद्धिर्विराट् कालरूप- \n\n     स्तथा वासुदेवो जगत्कृद्धताङ्‌गः ।\n\n तथाण्डे शयानः सशेषः सहस्र- \n\n     स्वरूपो रमानाथ आद्योऽवतारः ॥ १११ ॥ \n\n सदा सर्गकृत्पद्मजः कर्मकर्ता \n\n     तथा नाभिपद्मोद्‌भवो दिव्यवर्णः ।\n\n कविर्लोककृत्कालकृत्सूर्यरूपो \n\n     निमेषो भवो वत्सरान्तो महीयान् ॥ ११२ ॥ \n\n तिथिर्वारनक्षत्रयोगाश्च लग्नो-\n\n     ऽथ मासो घटी च क्षणः काष्ठिका च ।\n\n मुहूर्तस्तु यामो ग्रहा यामिनी च \n\n     दिनं चर्क्षमालागतो देवपुत्रः ॥ ११३ ॥ \n\n कृतो द्वापरस्तु त्रितस्तत्कलिस्तु \n\n     सहस्रं युगस्तत्र मन्वन्तरश्च ।\n\n लयः पालनं सत्कृतिस्तत्परार्धं \n\n     सदोत्पत्तिकृद्द्व्यक्षरो ब्रह्मरूपः ॥ ११४ ॥ \n\n तथा रुद्रसर्गस्तु कौमारसर्गो \n\n     मुनेः सर्गकृद्देवकृत्प्राकृतस्तु ।\n\n श्रुतिस्तु स्मृतिः स्तोत्रमेवं पुराणं \n\n     धनुर्वेद इज्याथ गान्धर्ववेदः ॥ ११५ ॥ \n\n विधाता च नारायणः सत्कुमारो \n\n     वराहस्तथा नारदो धर्मपुत्रः ।\n\n मुनिः कर्दमस्यात्मजो दत्त एव \n\n     स यज्ञोऽमरो नाभिजः श्रीपृथुश्च ॥ ११६ ॥ \n\n सुमत्स्यश्च कूर्मश्च धन्वन्तरिश्च \n\n     तथा मोहिनी नारसिंहः प्रतापी ।\n\n द्विजो वामनो रेणुकापुत्ररूपो \n\n     मुनिर्व्यासदेवः श्रुतिस्तोत्रकर्ता ॥ ११७ ॥ \n\n धनुर्वेदभाग्रामचन्द्रावतारः \n\n     ससीतापतिर्भारहृद्‌रावणारिः ।\n\n नृपः सेतुकृद्‌वानरेन्द्रप्रहारी \n\n     महायज्ञकृद्‌राघवेन्द्रः प्रचण्डः ॥ ११८ ॥ \n\n बलः कृष्णचन्द्रस्तु कल्किः कलेश- \n\n     स्तु बुद्धः प्रसिद्धस्तु हंसस्तथाश्वः ।\n\n ऋषीन्द्रोऽजितो देववैकुण्ठनाथो \n\n     ह्यमूर्तिश्च मन्वन्तरस्यावतारः ॥ ११९ ॥ \n\n गजोद्धारणः श्रीमनुर्ब्रह्मपुत्रो \n\n     नृपेन्द्रस्तु दुष्यन्तजो दानशीलः ।\n\n सदृष्टः श्रुतो भूत एवं भविष्यद्‌-\n\n     भवत्स्थावरो जङ्‌गमोऽल्पं महच्च ॥ १२० ॥ \n\n इति श्रीभुजङ्‌गप्रयातेन चोक्तं \n\n     हरे राधिकेशस्य नाम्नां सहस्रम् ।\n\n पठेद्‌भक्तियुक्तो द्विजः सर्वदा हि \n\n     कृतार्थो भवेत्कृष्णचन्द्रस्वरूपः ॥ १२१ ॥ \n\n महापापराशिं भिनत्ति श्रुतं य- \n\n     त्सदा वैष्णवानां प्रियं मङ्‌गलं च ।\n\n इदं रासराकादिने चाश्विनस्य \n\n     तथा कृष्णजन्माष्टमीमध्य एव ॥ १२२ ॥ \n\n तथा चैत्रमासस्य राकादिने वा- \n\n     थ भाद्रे च राधाष्टमीसद्दिने वा ।\n\n पठेद्‌भक्तियुक्तस्त्विदं पूजयित्वा \n\n     चतुर्धा सुमुक्तिं तनोति प्रशस्तः ॥ १२३ ॥ \n\n पठेत्कृष्णपुर्यां च वृन्दावने वा \n\n     व्रजे गोकुले वापि वंशीवटे वा ।\n\n वटे वा क्षये वा तटे सूर्यपुत्र्याः \n\n     स भक्तोऽथ गोलोकधाम प्रयाति ॥ १२४ ॥ \n\n भजेद्‌भक्तिभावाच्च सर्वत्र भूमौ \n\n     हरिं कुत्र चानेन गेहे वने वा ।\n\n जहाति क्षणं नो हरिस्तं च भक्तं \n\n     सुवश्यो भवेन्माधवः कृष्णचन्द्रः ॥ १२५ ॥ \n\n सदा गोपनीयं सदा गोपनीयं \n\n     सदा गोपनीयं प्रयत्‍नेन भक्तैः ।\n\n प्रकाश्यं न नाम्नां सहस्रं हरेश्च \n\n     न दातव्यमेवं कदा लम्पटाय ॥ १२६ ॥ \n\n इदं पुस्तकं यत्र गेहेऽपि तिष्ठेद्- \n\n     वसेद्‌राधिकानाथ आद्यस्तु तत्र ।\n\n तथा षड्गुणाः सिद्धयो द्वादशापि \n\n     गुणैस्त्रिंशतैर्लक्षणैस्तु प्रयान्ति ॥ १२७ ॥ \n\n\n\n\n\nइति श्रीमद्‌गर्गसंहितायामश्वमेधखण्डे \n\nश्रीकृष्णसहस्रनामवर्णनं नामैकोनषष्टितमोऽध्यायः ॥ ५९ ॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]