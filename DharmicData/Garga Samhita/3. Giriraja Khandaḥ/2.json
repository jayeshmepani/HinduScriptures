[
    {
        "text": "अध्यायः ०२\n\n\nश्रीनारद उवाच - \n\nश्रुत्वा वचो नन्दसुतस्य साक्षा- \n\n     च्छ्रीनन्दसन्नन्दवरा व्रजेशाः । \n\n सुविस्मिताः पूर्वकृतं विहाय \n\n     प्रचक्रिरे श्रीगिरिराजपूजाम् ॥ १ ॥ \n\n नीत्वा बलीन्मैथिल नन्दराजः \n\n     सुतौ समानीय च रामकृष्णौ । \n\n यशोदया श्रीगिरिपूजनार्थं \n\n     समुत्सको गर्गयुतः प्रसन्नः ॥ २ ॥ \n\n त्वरं समारुह्य महोन्नतं गजं \n\n     विचित्रवर्णं धृतहेमशृङ्खलम् । \n\n गोवर्धनान्तं प्रययौ गवां गणैः \n\n     शरद्घनैः शक्र इव प्रियायुतः ॥ ३ ॥ \n\n नन्दोपनन्दा वृषभानवश्च \n\n      पुत्रैश्च पौत्रैश्च सहांगनाभिः । \n\n समाययुः श्रीगिरिराजपार्श्वं \n\n     सर्वं समानीय च यज्ञभारम् ॥ ४ ॥ \n\n सहस्रबालार्कपरिस्फुरद्द्युति- \n\n    मारुह्य राधा शिबिकां सखीगणैः । \n\n शचीव दिव्याम्बररत्‍नभूषणा \n\n     बभौ चकोरीभ्रमरीसमाकुला ॥ ५ ॥ \n\n समागते पार्श्वगते स्वलंकृते \n\n     राजन्सखीकोटिसमावृते परे । \n\n सख्यौ विभाते ललिताविशाखे \n\n     चन्द्रानने चालितचारुचामरे ॥ ६ ॥ \n\n एवं रमा वै विरजा च माधवी \n\n     माया च कृष्णा नृप जह्नुनंदिनी । \n\n द्वात्रिंशदष्टौ च तथा हि षोडश \n\n     सख्यश्च तासां किल यूथ आगतः ॥ ७ ॥ \n\n श्रीमैथिलानां किल कोसलानां \n\n     तथा श्रुतीनां ऋषिरूपकाणाम् । \n\n तथा त्वयोध्यापुरवासिनीनां \n\n     श्रीयज्ञसीतावनवासिनीनाम् ॥ ८ ॥ \n\n रमादिवैकुण्ठनिवासिनीनां \n\n     तथोर्ध्ववैकुण्ठनिवासिनीनाम् । \n\n महोज्ज्वलद्वीपनिवासिनीनां \n\n     ध्रुवादिलोकाचलवासिनीनाम् ॥ ९ ॥ \n\n समुद्रजादिव्यगुणत्रयाणा- \n\n     मदिव्यवैमानिकजौषधीनाम् । \n\n जालंधरीणां च समुद्रकन्या-\n\n     बर्हिष्मतीजासुतलस्थितानाम् ॥ १० ॥ \n\n तथाप्सरःसर्वफणीन्द्रजाना- \n\n     मासां च यूथाव्रजवासिनीनाम् । \n\n समाययुः श्रीगिरिराजपार्श्वं \n\n     स्वलंकृताः पाणिबलिप्रदीपाः ॥ ११ ॥ \n\n गोपाश्च वृद्धाः शिशवो युवानः \n\n     पीताम्बरोष्णीषकबर्हमंडिताः । \n\n श्रीहारगुंजावनमालिकाभी \n\n     रेजुः समेता नवयष्टिवेणुभिः ॥ १२ ॥ \n\n श्रुत्वोत्सवं शैलवरस्य मन्मुखा- \n\n     द्‌गङ्गाधरो बद्धकपर्दमंडलः। \n\n कपालभृन्नस्थिजभस्मरूषितः \n\n     सर्पालिमालावलयैर्विभूषितः ॥ १३ ॥ \n\n धत्तूरभंगाविषपानविह्वलो \n\n     हिमाद्रिपुत्रीसहितो गणावृतः । \n\n आरुह्य नन्दीश्वरमादिवाहनं \n\n     समाययौ श्रीगिरिराजमण्डलम् ॥ १४ ॥ \n\n राजर्षिविप्रर्षिसुरर्षयश्च \n\n     सिद्धेशयोगेश्वरहंसमुख्याः । \n\n आजग्मुराराद्‌गिरिदर्शनार्थं \n\n     सहस्रशो विप्रगणा समेताः ॥ १५ ॥ \n\n गोवर्धनो रत्‍नशिलामयोऽभू- \n\n     त्सुवर्णशृङ्गैः परितः स्फुरद्‌भिः । \n\n मत्तालिभिर्निर्झरसुन्दरीभि- \n\n     र्दरीभिरुच्चांगकरीव राजन् ॥ १६ ॥ \n\n तदैव शैलाः किल मूर्तिमंतः \n\n     सोपायना मेरुहिमाचलाद्याः । \n\n नेमुर्गिरिं मंगलपाणयस्तं \n\n     गोवर्धनं रूपधरं गिरीन्द्राः ॥ १७ ॥ \n\n द्विजैश्च गोवर्धनदेवपूजनं \n\n     कृत्वाऽच्युतोक्तं द्विजवह्निगोधनम् । \n\n सम्पूज्य धृत्वा सुधनं महाधनं \n\n     बलिं ददौ श्रीगिरये व्रजेश्वरः ॥ १८ ॥ \n\n नन्दोपनन्दैर्वृषभानुभिश्च \n\n     गोपीगणैर्गोपगणैः प्रहर्षितः । \n\n गायद्‌भिरानर्तनवाद्यतत्परै- \n\n     श्चकार कृष्णोऽद्रिवरप्रदक्षिणाम् ॥ १९ ॥ \n\n देवेषु वर्षत्सु च पुष्पवर्षं \n\n     जनेषु वर्षत्सु च लाजसङ्घम् । \n\n रेजे महाराज इवाध्वरे जनै- \n\n     र्गोवर्धनो नाम गिरीन्द्रराजराट् ॥ २० ॥ \n\n कृष्णोऽपि साक्षाद्‌व्रजशैलमध्या- \n\n     द्धृत्वाऽतिदीर्घं किल चान्यरूपम् । \n\n शैलोऽस्मि लोकानिति भाषयन्सन् \n\n     जघास सर्वं कृतमन्नकूटम् ॥ २१ ॥ \n\n गोपालगोपीगणवृन्दमुख्या \n\n     ऊचुः स्वयं वीक्ष्य गिरेः प्रभावम् । \n\n दातुं वरं तत्र समुद्यतं तं \n\n     सुविस्मिता हर्षितमानसास्ते ॥ २२ ॥ \n\n ज्ञातोऽसि गोपैर्गिरिराजदेवः \n\n     प्रदर्शितो नन्दसुतेन साक्षात् । \n\n नो गोधनं वा किल बन्धुवर्यो \n\n     वृद्धिं समायातु दिने दिने कौ ॥ २३ ॥ \n\n तथाऽस्तु चोक्त्वा गिरिराजराजो \n\n     गोवर्धनो दिव्यवपुर्दधानः । \n\n किरीटकेयूरमनोहराङ्गः \n\n     क्षणेन तत्रान्तरधीयतारात् ॥ २४ ॥ \n\n नन्दोपनन्दा वृषभानवश्च \n\n     बलः सुचन्द्रो वृषभानुराजः । \n\n श्रीनन्दराजश्च हरिश्च गोपा \n\n     गोप्यश्च सर्वा निजगोधनैश्च ॥ २५ ॥ \n\n द्विजाश्च योगेश्वरसिद्धसङ्घाः \n\n     शिवादयश्चान्यजनाश्च सर्वे । \n\n नत्वाऽथ सम्पूज्य गिरिं प्रसन्नाः \n\n     स्वं स्वं गृहं जग्मुरनिच्छया च ॥ २६ ॥ \n\n श्रीकृष्णचन्द्रस्य परं चरित्रं \n\n     गिरीन्द्रराजस्य महोत्सवं च । \n\n मया तवाग्रे कथितं विचित्रं \n\n     नॄणां महापापहरं पवित्रम् ॥ २७ ॥ \n\n\n\n\n\nइति श्रीगर्गसंहितायां श्रीगिरिराजखण्डे श्रीनारदबहुलाश्वसंवादे \n\nगिरिराजमहोत्सववर्णनं नाम द्वितीयोऽध्यायः ॥ २ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]