[
    {
        "text": "अध्यायः ३६\n\n\n श्रीनारद उवाच -\n\nकालनाभेऽथ पतिते महान् कोलाहलोऽभवत् ॥\n\nउष्ट्रारूढो महानाभो दैत्यः प्राप्तो रणाङ्गणे ॥१॥\n\nमुखादग्निं समसृजन्मायावी दैत्यपुंगवः ॥\n\nतेनाग्निना भूमिवृक्षा जज्वलुश्च दिशो दश ॥२॥\n\nवीराणां कंचुकोष्णीष-कटिबन्धाङ्गरक्षकाः ॥\n\nप्रजज्वलुर्महाराज मुञ्जपुष्पप्रतूलवत् ॥३॥\n\nसमुद्रपट्टनभवैः पीतारुणसितासितैः ॥\n\nहरितैश्चित्रवर्णैश्च सूक्ष्मैः काश्मीरजैरपि ॥४॥\n\nहेमरत्‍नखचद्‌भिश्च कम्बलैः सहिता गजाः ॥\n\nप्रजज्वलुर्मृधे राजन् वृक्षैः शैला इवाग्निना ॥५॥\n\nशिखा रत्‍नैश्चामरैश्च हारैर्हैमैः परिच्छदैः ॥\n\nउत्पतन्तो हया युद्धे मृगा इव दवाग्निना ॥६॥\n\nसैन्यं भयातुरं दृष्ट्वा दीप्तिमान् कृष्णनन्दनः ॥\n\nमायावह्निप्रशांत्यर्थं पर्जन्यास्त्रं समादधे ॥७॥\n\nबाणाद्विनिर्गता मेघाः सांवर्तकगणा इव ॥\n\nववृषुर्जलधाराभिर्नदन्तो भैरवं रवम् ॥८॥\n\nआसारेण महाराज प्रावृट्‍कालोऽभवत्क्षितौ ॥\n\nपुंस्कोकिलाः कोकिलाश्च मयूराः सारसादयः ॥९॥\n\nमंडूकाः प्रजगुर्गीर्भिरिद्रगोपाश्च रेजिरे ॥\n\nइन्द्रचापेन दामिन्या मैथिलेन्द्र बभौ नभः ॥१०॥\n\nइत्थं शांतिं गते वह्नौ महानाभो महासुरः ॥\n\nप्राहीणोन्निशितं शूलं रुषा दीप्तिमते त्वरम् ॥११॥\n\nशूलं सर्पमिवायांतं दीप्तिमान् रोहिणीसुतः॥\n\nचिच्छेद त्वसिना युद्धे फणिनं गरुडो यथा ॥१२॥\n\nदशंतं चोद्‌भटं चोष्ट्रं महानाभस्य वाहनम् ॥\n\nदीप्तिमान् स्वेन खड्गेन संजघान रणाङ्गणे ॥१३॥\n\nद्विधाभूतः पपातोर्व्यां खड्गसंछिन्नकंधरः ॥\n\nजगाम पञ्चतामुष्ट्रो महानाभस्य पश्यतः ॥१४॥\n\nमहानाभो महादैत्यो गजमारुह्य वेगतः ॥\n\nशूलहस्तः पुनः प्रागान्नादयन्व्योममण्डलम् ॥१५॥\n\nदीप्तिमानश्वमारुह्य सैन्धवं चंचलासितम् ॥\n\nतडित्प्रभेण खड्गेन बभौ श्रीकृष्णनंदनः ॥१६॥\n\nतुरंगं पार्ष्णिघातेन प्रोत्पतन् धरणीतलात् ॥\n\nआरूढो गजकुंभांतं गिरिशृङ्गं यथा हरिः ॥१७॥\n\nखड्गेन शितधारेण दीप्तिमान्कृष्णनन्दनः ॥\n\nमहानाभस्य सहसा शिरः कायादपाहरत् ॥१८॥\n\nबाणवर्षं प्रकुर्वंतीं सेनां तस्य दुरात्मनः ॥\n\nजघान दीप्तिमान् सिंहो गजयूथं यथासिना ॥१९॥\n\nकेचित्खड्गेनाभिहताः शेषा दैत्याः पलायिताः ॥\n\nदेवा दीप्तिमतो मूर्ध्निं पुष्पवर्षं प्रचक्रिरे ॥२०॥\n\nजगुः किन्नरगंधर्वा ननृतुश्चाप्सरोगणाः ॥\n\nऋषयो मुनयो देवास्तुष्टुवुर्श्रीहरेः सुतम् ॥२१॥"
    }
]