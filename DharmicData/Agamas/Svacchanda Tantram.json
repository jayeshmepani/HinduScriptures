[
    {
        "text": "कैलासशिखरासीनं भैरवं विगतामयम् ।\n\nचण्डनन्दिमहाकालगणेशवृषभृङ्गिभिः ॥ १.१ ॥\n\nकुमारेन्द्रयमादित्यब्रह्मविष्णुपुरःसरैः ।\n\nस्तूयमानं महेशानं गणमातृनिषेवितम् ॥ १.२ ॥\n\nसृष्टिसंहारकर्तारं विलयस्थितकारकम् ।\n\nअनुग्रहकरं देवं प्रणतार्तिविनाशनम् ॥ १.३ ॥\n\nमुदितं भैरवं दृष्ट्वा देवी वचनमब्रवीत् ।\n\nश्रीदेव्युवाच\n\nयत्त्वया कथितं मह्यं स्वच्छन्दं परमेश्वर ॥ १.४ ॥\n\nशतकोटिप्रविस्तीर्णं भेदानन्त्यविसर्पितम् ।\n\nचतुष्पीठं महातन्त्र चतुष्टयफलोदयम् ॥ १.५ ॥\n\nन शक्नुवन्ति मनुजा अल्पवीर्यपराक्रमाः ।\n\nअल्पायुषोऽल्पवित्ताश्च अल्पसत्त्वाश्च शंकर ॥ १.६ ॥\n\nतदर्थं संग्रहं तस्य स्वल्पशास्त्रार्थविस्तरम् ।\n\nभुक्तिमुक्तिप्रदातारं कथयस्व प्रसादतः ॥ १.७ ॥\n\nकीदृशं वै गुरुं विद्यात्साधकं च महेश्वर ।\n\nभयाभयप्रदातारं शिष्यं भूमिं च कीदृशीम् ॥ १.८ ॥\n\nमन्त्रांश्चैव समासेन कालं चैव समासतः ।\n\nयजनं हवनं चैव अधिवासं रजांसि च ॥ १.९ ॥\n\nपञ्चगव्यं चरुं चैव दन्तकाष्ठं च मण्डलम् ।\n\nदीक्षा चाध्वाभिषेकौ च समयान्साधनानि च ॥ १.१० ॥\n\nकलिमासाद्य सिध्यन्ति तथा ब्रूहि महेश्वर ।\n\nश्रीभैरव उवाच\n\nसाधु साधु महाभागे यत्त्वया परिचोदितम् ॥ १.११ ॥\n\nअनुग्रहाय मर्त्यानां साम्प्रतं कथयामि ते ।\n\nआदौ तावत्परीक्षेत आचार्यं शुभलक्षणम् ॥ १.१२ ॥\n\nआर्यदेशसमुत्पन्नं सर्वावयवभूषितम् ।\n\nशिवशास्त्रविधानज्ञं ज्ञानज्ञेयविशारदम् ॥ १.१३ ॥\n\nदेवकर्मरतं शान्तं सत्यवादिदृढव्रतम् ।\n\nसत्त्ववद्वीर्यसम्पन्नं दयादाक्षिण्यसंयुतम् ॥ १.१४ ॥\n\nत्यागिनं दम्भनिर्मुक्तं शिवशास्त्रेषु भावितम् ।\n\nईदृशं तु गुरुं प्राप्य सिद्धिमुक्ती न दूरतः ॥ १.१५ ॥\n\nक्रोधनश्चपलः क्षुद्रो दयादाक्षिण्यवर्जितः ।\n\nकेकरो दन्तुरः काणः पापिष्ठः शास्त्रवर्जितः ॥ १.१६ ॥\n\nअतिदीर्घस्तथा ह्रस्वः कृशः स्थूलः क्षयान्वितः ।\n\nतार्किको दम्भसंयुक्तः सत्यशौचविवर्जितः ॥ १.१७ ॥\n\nअन्यशास्त्ररतो यस्तु नासौ मुक्तिफलप्रदः ।\n\nशिष्यो दयान्वितो धीरो दम्भमायाविवर्जितः ॥ १.१८ ॥\n\nदेवाग्निगुरुभक्तश्च शास्त्रभक्तो दृढव्रतः ।\n\nगुरुशुश्रूषणपरः सुशान्तेन्द्रियसंयुतः ॥ १.१९ ॥\n\nईदृशो वै भवेच्छिष्.यः सोऽत्रानुग्रहभाजनम् ।\n\nमायान्वितः शठः क्रूरो निःसत्यः कलहप्रियः ॥ १.२० ॥\n\nकामी च लोभसम्पन्नः शिवभक्तिविवर्जितः ।\n\nदूषको गुरुशास्त्राणां दीक्षितोऽपि न मुक्तिभाक् ॥ १.२१ ॥\n\nसन्तापं क्रोधने विन्द्याच्चपले चपलाः श्रियः ।\n\nमन्त्रसिद्धिं हरेत्क्षुद्र आचार्यस्तु वरानने ॥ १.२२ ॥\n\nदयाहीनेन दौर्भाग्यमदक्षे दस्युपीडनम् ।\n\nकेकरेण भवेद्व्याधिर्दन्तुरः कलिकारकः ॥ १.२३ ॥\n\nकाणो विद्वेषजननः खल्वाटश्चार्थनाशनः ।\n\nशास्त्रहीने न सिद्धिः स्याद्दीक्षादौ वीरवन्दिते ॥ १.२४ ॥\n\nदीर्घे राजभयं ज्ञेयं ह्रस्वः पुत्रविनाशनः ।\n\nकृशः क्षयकरो ज्ञेयः स्थूल उत्पातकारकः ॥ १.२५ ॥\n\nक्षयान्वितेन मृत्युः स्यात्तार्किके वधबन्धनम् ।\n\nदाम्भिकः पापजनको वेदितव्यो वरानने ॥ १.२६ ॥\n\nमन्तास्तस्य न सिद्ध्यन्ति यः सत्यादिविवर्जितः ।\n\nसर्वे ते न शुभा देवि इह लोके परत्र च ॥ १.२७ ॥\n\nसितरक्तपीतकृष्णां भूमिं प्लवविशोधिताम् ।\n\nविशल्यां लक्षणैर्युक्तां सर्वकामार्थसाधिकाम् ॥ १.२८ ॥\n\nसुगन्धिगन्धसंयुक्तां पुष्पप्रकरलालिताम् ।\n\nसुधूपामोदबहलां वितानोपरिशोभितम् ॥ १.२९ ॥\n\nआचार्यस्तु शुचिर्भूत्वा चन्दनागुरुचर्चितः ।\n\nसुधूपितः प्रसन्नात्मा खटिकाकरसंयुतः ॥ १.३० ॥\n\nप्राङ्मुखोदङ्मुखो वापि एकचित्तः समाहितः ।\n\nमातृकां प्रस्तरेत्तत्र आदिक्षान्तामनुक्रमात् ॥ १.३१ ॥\n\nआदिः षोडशभेदेन साक्षाद्वै भैरवः स्मृतः ।\n\nकवर्गश्चटवर्गौ च तपयाः शस्तथैव च ॥ १.३२ ॥\n\nसंहारेण समोपेतौ योनिर्वै भैरवी स्मृता ।\n\nमातृकाभैरवं देवमवर्गेण प्रपूजयेत् ॥ १.३३ ॥\n\nभैरवी कादिना पूज्या मातृवर्गैः प्रपूजयेत् ।\n\nअवर्गे तु महालक्ष्मीः कवर्गे कमलोद्भवा ॥ १.३४ ॥\n\nचवर्गे तु महेशानी टवर्गे तु कुमारिका ।\n\nनारायणी तवर्गे तु वाराही तु पवर्गिका ॥ १.३५ ॥\n\nऐन्द्री चैव यवर्गस्था चामुण्डा तु शवर्गिका ।\n\nएताः सप्त महामातृः सप्तलोकव्यवस्थिताः ॥ १.३६ ॥\n\nसर्वान् कामानवाप्नोति देव्येवं भैरवोऽब्रवीत् ।\n\nअन्तेऽस्य उद्धरेन्मन्त्रान् यथाक्रमनियोगतः ॥ १.३७ ॥\n\nत्रयोदशं बिन्दुयुतमनन्तासनमुत्तमम् ।\n\nअनेन योजयेत्सर्वं सोमसूर्याग्निमध्यगम् ॥ १.३८ ॥\n\nब्रह्मविष्णुमहेशानं शवान्तं परिकल्पयेत् ।\n\nमूर्तिं हंसाक्षरेणैव बिन्दुभिन्नेन कल्पयेत् ॥ १.३९ ॥\n\nअर्धचन्द्रकृताटोपां स्वस्वनां तुहिनप्रभाम् ।\n\nतदूर्ध्वे सकलं देवं स्वच्छन्दं परिकल्पयेत् ॥ १.४० ॥\n\nओंकारमुच्चरेत्पूर्वमघोरेभ्यो अनन्तरम् ।\n\nथ घोरेभ्यो समालिख्य ततोऽन्यत्तु समालिखेत् ॥ १.४१ ॥\n\nघोरघोरतरेभ्यश्च सर्वतः शर्व उच्चरेत् ।\n\nसर्वेभ्यः पदमन्यच्च नमस्ते रुद्र एव च ॥ १.४२ ॥\n\nरूपेभ्यश्च समालिख्य नमस्कारावसानकम् ।\n\nमन्त्रराजः समाख्यातः अघोरः सुरपूजितः ॥ १.४३ ॥\n\nसकृदुच्चारितो देवि नाशयेत्सर्वकिल्बिषम् ।\n\nजन्मकोटीसहस्रैस्तु भ्रमद्भिः समुपार्जितम् ॥ १.४४ ॥\n\nस्मरणान्नाशयेद्देवि तमः सूर्योदये यथा ।\n\nयकारादिवकारान्ताः संहारेण समायुताः ॥ १.४५ ॥\n\nबिन्दुमस्तकसम्भिन्ना भैरवस्य मुखानि च ।\n\nब्रह्मभङ्ग्या नियोज्यानि मूर्धादिचरणावधि ॥ १.४६ ॥\n\nपुनश्चोर्ध्वं मुखं कल्प्यं प्राग्दक्षिणमथोत्तरम् ।\n\nअपरं कल्पयित्वा तु कलाभेदेन विन्यसेत् ॥ १.४७ ॥\n\nपूर्वं च दक्षिणं चैव उत्तरं पश्चिमं तथा ।\n\nऊर्ध्वमूर्ध्ना तु संयुक्तं क्षकारं त्वीशरूपिणम् ॥ १.४८ ॥\n\nएवं वक्त्रं चतुर्धा तु वक्त्रेष्वेव नियोजयेत् ।\n\nपञ्चमं यद्भवेद्वक्त्रं क्षकारेणैव निर्दिशेत् ॥ १.४९ ॥\n\nहृदि ग्रीवांसपृष्ठे तु नाभौ च जठरे तथा ।\n\nपृष्ठे चोरसि विन्यसेदघोरेण यथाक्रमम् ॥ १.५० ॥\n\nगुह्ये तथा गुदे चैव तथोर्वोर्जानुनोरपि ।\n\nजङ्घयोश्च स्फिजोः कट्यां पार्श्वयोरुभयोरपि ॥ १.५१ ॥\n\nविन्यसेच्चैव वामेन शरीरे तु यथाक्रमम् ।\n\nपादौ हस्तौ तथा नासां शिरश्चैव भुजावथ ॥ १.५२ ॥\n\nसद्येन कल्पयेद्देवि सर्वमेतद्यथाक्रमम् ।\n\nतासां नामानि वक्ष्यामि यथावदनुपूर्वशः ॥ १.५३ ॥\n\nतारा सुतारा तरणी तारयन्ती सुतारणी ।\n\nईशानस्य कला पञ्च निरञ्जनपदानुगा ॥ १.५४ ॥\n\nनिवृत्तिश्च प्रतिष्ठा च विद्या शान्तिस्तथैव च ।\n\nपुरुषस्य कला ह्येताश्चतस्रः परिकीर्तिताः ॥ १.५५ ॥\n\nतमा मोहा क्षुधा निद्रा मृत्युर्माया भया जरा ।\n\nअघोरस्य कला ह्येता अष्टौ वै वरवर्णिनि ॥ १.५६ ॥\n\nरजा रक्षा रतिः पाल्या काम्या तृष्णा मतिः क्रिया ।\n\nऋद्धिर्माया च रात्रिश्च भ्रामिणी मोहनी तथा ॥ १.५७ ॥\n\nमनोन्मनी कला ह्येता वामदेवे त्रयोदश ।\n\nसिद्धिरृद्धिर्द्युतिर्लक्ष्मीर्मेधा कान्तिः सुधा स्थितिः ॥ १.५८ ॥\n\nसद्योजातकलास्त्वेवमष्टौ सम्परिकीर्तिताः ।\n\nपुनश्च साधको देवि सर्वाङ्गेषु यथाक्रमम् ॥ १.५९ ॥\n\nनवतत्त्वं त्रितत्त्वं च ध्रुवेण परिकल्पयेत् ।\n\nविद्याङ्गानि पुनर्न्यस्य तेषां मन्त्रान् शृणु प्रिये ॥ १.६० ॥\n\nअघोरेभ्यो समालिख्य थ घोरेभ्यो द्वितीयकम् ।\n\nघोरघोरतरेभ्यश्च तृतीयं परिकल्पयेत् ॥ १.६१ ॥\n\nसर्वतः शर्व सर्वेभ्यो चतुर्थं परिकल्पयेत् ।\n\nनमस्ते रुद्ररूपेभ्यः पञ्चमं च विधानतः ॥ १.६२ ॥\n\nओंकारमुच्चरेत्पूर्वं जुं सश्च तदनन्तरम् ।\n\nनेत्रत्रयं प्रकल्पेत विद्यादेहस्य भामिनि ॥ १.६३ ॥\n\nविद्याङ्गानि विजानीयात्नामानि च निबोध मे ।\n\nसर्वात्मा तु ब्रह्मशिरो ज्वालिनी पिङ्गलं तथा ॥ १.६४ ॥\n\nदुर्भेद्यं पाशुपत्यं च ज्योतीरूपं तथैव च ।\n\nक्रिया ज्ञानं तथैवेच्छा तासां मन्त्रान्निबोध मे ॥ १.६५ ॥\n\nचतुर्थस्वरसंयुक्तं हान्तं बिन्दुविभूषितम् ।\n\nक्रियाशक्तिः समाख्याता सर्वसृष्टिप्रकाशिका ॥ १.६६ ॥\n\nशकारस्य तृतीयं तु षष्ठयुक्तं सबिन्दुकम् ।\n\nज्ञानशक्तिः स्मृता ह्येषा प्रबोधजननी शुभा ॥ १.६७ ॥\n\nक्षादिं द्विस्वरसम्भिन्नं त्रिपञ्चेन तु मूर्छितम् ।\n\nइच्छाशक्तिः समाख्याता भैरवस्यामितात्मिका ॥ १.६८ ॥\n\nहंसाख्यो बिन्दुसंयुक्तः षष्ठस्वरविभेदितः ।\n\nबालेन्दुनादशक्त्यन्तः स्वच्छन्दो निष्कलः स्मृतः ॥ १.६९ ॥\n\nअस्योच्चरणमात्रेण ये युक्ताः सर्वपातकैः ।\n\nशुद्धस्फटिकसंकाशाः पदं गच्छन्त्यनामयम् ॥ १.७० ॥\n\nसान्तं दीर्घस्वरैः षड्भिर्भिन्नजातिविभेदितम् ।\n\nहृच्छिरश्च शिखा वर्म लोचनास्त्रं प्रकल्पयेत् ॥ १.७१ ॥\n\nओंकारो दीपनस्तेषामन्ते जातिं प्रकल्पयेत् ।\n\nनमः स्वाहा तथा वौषठुं वषट्फट्क्रमेण तु ॥ १.७२ ॥\n\nएष भैरवराजस्तु सर्वकामार्थसाधकः ।\n\nहर ईम अकारश्च ङादिरोस्वरसंयुतः ॥ १.७३ ॥\n\nयान्त एकारसंयुक्तः षादिर्लान्तविभेदितः ।\n\nलादिस्त्रिस्वरसम्भिन्नो हंसो बिन्दुसमायुक्तः ॥ १.७४ ॥\n\nषष्ठस्वरसमोपेतः फट्कारान्तविकल्पितः ।\n\nअघोरेश्वरीति विख्याता स्वच्छन्दोत्सङ्गगामिनी ॥ १.७५ ॥\n\nभैरवाङ्गसमोपेता वक्त्रपञ्चकसंयुता ।\n\nहान्तो यादिर्यकारान्तो रादिः षष्ठकलान्वितः ॥ १.७६ ॥\n\nबिन्दुनादसमायोगात्कपालेशः प्रकीर्तितः ।\n\nसान्तो बिन्दुरधो ह्यग्निः षष्ठयुक्तस्तु कीर्तितः ॥ १.७७ ॥\n\nशिखिवाहनसंज्ञस्तु ज्ञातव्योऽसौ वरानने ।\n\nसंहारः षष्ठसंयुक्तः षडन्तेन समन्वितः ॥ १.७८ ॥\n\nक्रोधराजः समाख्यातः ।\n\nतथान्यं कथयामि ते ।\n\nञादिः षष्ठस्वरोपेतस्त्रिपदेन समायुतः ॥ १.७९ ॥\n\nबिन्दुमस्तकसम्भिन्नो विकरालो वरानने ।\n\nसान्तः शाद्येन संयुक्तः षष्ठस्वरयुतोऽप्यधः ॥ १.८० ॥\n\nचतुर्दशस्वराक्रान्तो बिन्दुनादान्तभूषितः ।\n\nमन्मथः कथितो ह्येष सुरसिद्धनमस्कृतः ॥ १.८१ ॥\n\nयेनेदं तु निजं सर्वं जगत्स्थावरजङ्गमम् ।\n\nहररादिसमायुक्तः ऊकाराधः सबिन्दुकः ॥ १.८२ ॥\n\nमेघनादेश्वरो ह्येष भैरवः सम्प्रकीर्तितः ।\n\nक्षसान्तर्बिन्दुसंयुक्तः पञ्चमेन विभेदितः ॥ १.८३ ॥\n\nसोमेश्वरः समाख्यातो जन्ममृत्युविनाशनः ।\n\nक्षादिर्यान्तसमोपेतो हान्तेनाधोनियोजितः ॥ १.८४ ॥\n\nभान्तो वादिर्लकारान्तो राद्योऽधो रुद्रयोजितः ।\n\nबिन्द्वर्धेन्दुसमायुक्तो नादशक्तिसमन्वितः ॥ १.८५ ॥\n\nविद्याराजः समाख्यातो महापातकनाशनः ।\n\nभैरवाष्टकमेतद्धि परिवारः प्रकीर्तितः ॥ १.८६ ॥\n\nलोकपालांस्तथोद्धृत्य स्वनामप्रणवादिकान् ।\n\nनमस्कारावमानांश्च सास्त्रान्सम्परिकल्पयेत् ॥ १.८७ ॥\n\nइति स्वच्छन्दतन्त्रे मन्त्रोद्धारप्रकाशनं नाम प्रथमः पटलः\n\nअथार्चनं प्रवक्ष्यामि यथावदनुपूर्वशः ।\n\nशौचं कृत्वा ततः स्नानं कर्तव्यं तु मृदम्भसा ॥ २.१ ॥\n\nशुचिस्थानान्मृदं पूर्वं गृहीत्वास्त्रेण शोधिताम् ।\n\nप्रक्षाल्य जलतीरं तु स्थापयेत्तां वरानने ॥ २.२ ॥\n\nभागद्वयं ततोऽस्त्रेण कर्तव्यं तु कृशोदरि ।\n\nभागार्धेन कटिं चोरू जङ्घे पादौ तथैव च ॥ २.३ ॥\n\nक्षालयेत यथान्यायं त्रिरन्तरितयोगतः ।\n\nअवशिष्टं तु भागार्धं गृहीत्वास्त्राभिमन्त्रितम् ॥ २.४ ॥\n\nसप्तवारान्वरारोहे अर्कदीप्तं तु कारयेत् ।\n\nशिरःप्रभृति पादान्तमागुष्ठ्य स्नानमाचरेत् ॥ २.५ ॥\n\nउत्तीर्योदकमध्यात्तु उपस्पृश्य यथाक्रमम् ।\n\nसंध्याया वन्दनं कुर्याच्छास्त्रदृष्टेन कर्मणा ॥ २.६ ॥\n\nमलस्नानं भवेदेवं विधिस्नानं प्रचक्ष्महे ।\n\nभागार्धं यत्स्थितं पूर्वं ततो भागत्रयं कुरु ॥ २.७ ॥\n\nवामहस्तस्य पूर्वे च दक्षिणे चोत्तरे क्रमात् ।\n\nपूर्वभागं ततोऽस्त्रेण सप्तवारांस्तु मन्त्रयेत् ॥ २.८ ॥\n\nदक्षिणस्थं तथा वक्त्रैरभिमन्त्र्य वरानने ।\n\nउत्तरं चाभिमन्त्र्यैवं देवेनाङ्गयुतेन च ॥ २.९ ॥\n\nपूर्वभागं गृहीत्वा तु दशदिक्षु विनिक्षिपेत् ।\n\nउत्तरेण तु भागेन जलं चैवाभिमन्त्रयेत् ॥ २.१० ॥\n\nबाहुमात्रप्रमाणेन भैरवेशमनुस्मरन् ।\n\nआत्मानं गुण्ठयित्वा तु दक्षभागेन सुव्रते ॥ २.११ ॥\n\nस्नायाद्राजोपचारेण सुगन्धामलकादिभिः ।\n\nप्राणायामाभिषेकौ तु कर्तव्यौ भैरवेण च ॥ २.१२ ॥\n\nउत्तीर्योदकमध्यात्तु तद्वासः परिवर्तयेत् ।\n\nउपस्पृश्य कृतन्यासो मूलमन्त्रमनुस्मरन् ॥ २.१३ ॥\n\nतीर्थं संगृह्य देवेशि आत्मनोऽग्रे निधापयेत् ।\n\nतत्रस्थो वन्दयेत्संध्यां मार्जनादिरनुक्रमात् ॥ २.१४ ॥\n\nअघमर्षः प्रकर्तव्य उपस्थानं दिवाकरे ।\n\nजपं कृत्वा निवेद्यैवं प्रणम्य च वरानने ॥ २.१५ ॥\n\nमन्त्राणां तर्पणं कृत्वा देवानामृषिभिः सह ।\n\nसर्वेषां भूतसंघानां ततस्तीर्थं तु संहरेत् ॥ २.१६ ॥\n\nमूलमन्त्रमनुस्मृत्य भस्मस्नानमतः परम् ।\n\nमलस्नानं प्रकर्तव्यं भावितेनान्तरात्मना ॥ २.१७ ॥\n\nपरिवृत्त्य ततो वासः संध्यां प्रागिव वन्दयेत् ।\n\nविधिस्नानं ततः कुर्याद्भैरवेशमनुस्मरन् ॥ २.१८ ॥\n\nशिरो वक्त्रं च हृद्गुह्यं पादान्तं च विभागशः ।\n\nभैरवेणाङ्गयुक्तेन समुद्धूल्यं यथाक्रमम् ॥ २.१९ ॥\n\nअभिषेकं प्रकुर्वीत परं तत्त्वमनुस्मरन् ।\n\nसंध्याया वन्दनं कुर्याद्यथापूर्वं वरानने ॥ २.२० ॥\n\nततो यागगृहं गत्वा हस्तौ पादौ च क्षालयेत् ।\n\nशिखां बद्ध्वा शिखां स्मृत्वा उपस्पृश्य विधानतः ॥ २.२१ ॥\n\nसकलीकृतदेहस्तु पुष्पमादाय सुव्रते ।\n\nदिङ्मातृभ्यो नमस्कृत्य द्वारं संप्रोक्ष्य यत्नतः ॥ २.२२ ॥\n\nशिवाम्भसास्त्रमन्त्रेण विघ्नप्रोच्चाटनं भवेत् ।\n\nद्वारशाखोर्ध्वतो देवं गणेशं च श्रियं तथा ॥ २.२३ ॥\n\nसंपूज्य गन्धपुष्पाद्यैर्धूपादिभिरनुक्रमात् ।\n\nअर्घ्यपाद्योपहारैश्च ततो द्वारस्य चोत्तरे ॥ २.२४ ॥\n\nनन्दिगङ्गे समभ्यर्च्य महाकालं च दक्षिणे ।\n\nकालिन्दीं चैव संपूज्य यथानुक्रमयोगतः ॥ २.२५ ॥\n\nभैरवास्त्रं समुच्चार्य पुष्पं संगृह्य भावितः ।\n\nसप्ताभिमन्त्रितं कृत्वा ज्वलदग्निशिखाकुलम् ॥ २.२६ ॥\n\nनाराचास्त्रप्रयोगेण प्रविशेद्गृहमध्यतः ।\n\nनिवारितं तेन सर्वं विघ्नजालमनन्तकम् ॥ २.२७ ॥\n\nततो रक्षार्थमन्त्रं च दशदिक्षु विनिक्षिपेत् ।\n\nमध्ये सम्पूज्य ब्रह्माणं गन्धैः पुष्पैरनुक्रमात् ॥ २.२८ ॥\n\nदक्षिणायां ततो मूर्तौ प्रणवासनसंस्थितः ।\n\nउपविश्यासनं बद्ध्वा स्वभ्यस्तं वै पुरःस्थितम् ॥ २.२९ ॥\n\nगन्धदिग्धौ करौ कृत्वा अस्त्रेण परिशोधयेत् ।\n\nकवचेनावगुण्ठ्यैतौ प्लावयेदमृतेन तु ॥ २.३० ॥\n\nपरां शक्तिं तु संक्षोभ्य ततोऽनन्तं प्रकल्पयेत् ।\n\nमूर्तिं न्यस्यानुवक्त्राणि स्वच्छन्दं परिकल्पयेत् ॥ २.३१ ॥\n\nअङ्गुष्ठादिकनिष्ठान्तं विन्यसेदङ्गपञ्चकम् ।\n\nभैरवानपि संकल्प्य परं तत्त्वमनुस्मरेत् ॥ २.३२ ॥\n\nप्राणायामत्रयं कार्यं देहसंशुद्धिकारणम् ।\n\nअशुद्धः स्वमरुद्रेच्यः शुद्धेनापूरयेत्तनुम् ॥ २.३३ ॥\n\nकुम्भकं रेचकं कृत्वा व्योम्न्यात्मानं निधापयेत् ।\n\nखद्योतकनिभं सूक्ष्मं करणैस्तु विवर्जितम् ॥ २.३४ ॥\n\nकार्येणैव विहीनं च मायाप्रध्वस्तगोचरम् ।\n\nशिवीकार्यस्तथात्मैव यथा भवति तच्छृणु ॥ २.३५ ॥\n\nपरं भावं तु संगृह्य ततः शोष्या तनुः प्रिये ।\n\nसंहारेण यभिन्नेन रुद्रबीजयुतेन च ॥ २.३६ ॥\n\nतेनैव दहनं कार्यमूर्ध्वाधोऽग्नियुतेन च ।\n\nअधो विष्णुसमायुक्तो वायुवर्णः सबिन्दुकः ॥ २.३७ ॥\n\nउत्पूयनकरो ह्येष प्लावने वारुणः स्मृतः ।\n\nबिन्दुमस्तकसंभिन्नः शक्तिन्यासस्ततो भवेत् ॥ २.३८ ॥\n\nआनयेत्तं यथानीतं प्लावयेदमृतेन तु ।\n\nमलप्रध्वस्तचैतन्यं कलाविद्यासमाश्रितम् ॥ २.३९ ॥\n\nरागेण रञ्जितात्मान कालेन कलितं तथा ।\n\nनियत्या यमितं भूयः पुंभावेनोपबृंहितम् ॥ २.४० ॥\n\nप्रधानाशयसंपन्नं गुणत्रयसमन्वितम् ।\n\nबुद्धितत्त्वसमासीनमहङ्कारसमावृतम् ॥ २.४१ ॥\n\nमनसा बुद्धिकर्माक्षैस्तन्मात्रैः स्थूलभूतकैः ।\n\nप्रणवेन तु सर्वं तच्छरीरोत्पत्तिकारणम् ॥ २.४२ ॥\n\nन्यसेत्क्रमेण देवेशि त्रिंशदेकं च संख्यया ।\n\nषट्तत्त्वी त्वात्मसंबद्धा ज्ञातव्यात्र वरानने ॥ २.४३ ॥\n\nप्रधानावनिपर्यन्तं शरीरं च विनिर्मितम् ।\n\nचतुर्विंशतितत्त्वानि चैतन्यरहितानि तु ॥ २.४४ ॥\n\nद्रष्टव्यानि वरारोहे पुरुषाधिष्ठितानि तु ।\n\nसचेतनानि सर्वाणि ज्ञातव्यानि सदैव हि ॥ २.४५ ॥\n\nपञ्चविंशकमेतच्च प्राकृतं समुदाहृतम् ।\n\nततो मूर्तिं न्यसेद्देवि मूलमन्त्रसुलक्षितम् ॥ २.४६ ॥\n\nसकलं भैरवं न्यस्य द्वात्रिंशार्णं सुलोचने ।\n\nमुखानि कल्पयेत्पश्चान्मूर्धादिचरणावधि ॥ २.४७ ॥\n\nवक्त्राणि कल्पयेत्पश्चादूर्ध्वं पूर्वं च दक्षिणम् ।\n\nउत्तरं पश्चिमं चैव यथावत्प्रविभागशः ॥ २.४८ ॥\n\nकलाभेदं यथापूर्वं शोध्याध्वानं प्रकल्पयेत् ।\n\nनवतत्त्वं त्रितत्त्वं च विद्याङ्गा लोचनत्रयम् ॥ २.४९ ॥\n\nवर्गातीतेन क्षुरिकामूर्ध्वाधोऽग्निप्रदीपिताम् ।\n\nषोडशान्तर्हता सा तु रक्षि\"का विघ्ननाशिका ॥ २.५० ॥\n\nनवकं कल्पयेत्पूर्वं मूर्ध्नि वक्त्रे च कण्ठके ।\n\nहृदये नाभिदेशे च गुह्य ऊर्वोश्च जानुतः ॥ २.५१ ॥\n\nपादान्तं चैव विन्यस्य स्वध्यानगुणसंयुतम् ।\n\nक्रियाज्ञाने तथेच्छा च दक्षे वामे च मध्यतः ॥ २.५२ ॥\n\nविद्याराजः स्मृतो ह्येष भैरवो मन्त्रनायकः ।\n\nनिष्कलं तु तथावाह्य अङ्गान्येवं यथाक्रमम् ॥ २.५३ ॥\n\nगन्धैर्धूपैस्तथा पुष्पैर्विविधैर्भक्ष्यभोजनैः ।\n\nपूजयेद्देवदेवेशं मनसैव प्रकल्पितैः ॥ २.५४ ॥\n\nआत्मानं भैरवं ध्यात्वा ततो हृद्यागमाचरेत् ।\n\nनाभौ कन्दं समारोप्य नालं तु द्वादशाङ्गुलम् ॥ २.५५ ॥\n\nहृदन्तं कल्पयेद्यावत्तत्र पद्मं विचिन्तयेत् ।\n\nअष्टपत्रं महादीप्तं केसरालं सकर्णिकम् ॥ २.५६ ॥\n\nकन्दं शक्तिमयं तत्र नाले वै कण्टकास्तु ये ।\n\nभुवनानि च तान्येव रुद्राणां वरवर्णिनि ॥ २.५७ ॥\n\nमायात्मको भवेद्ग्रन्थिरशुद्धाध्वव्यवस्थितः ।\n\nविद्यापद्मं महादीप्तं कर्णिकाबीजराजितम् ॥ २.५८ ॥\n\nपुष्कराणि च देवेशि तत्र विद्येश्वराः स्मृताः ।\n\nएवं ध्यात्वा महापद्मं सर्वदेवमयं शुभम् ॥ २.५९ ॥\n\nशक्तिन्यासो भवेत्पूर्वं कन्दं तु तदनन्तरम् ।\n\nअङ्कुरं नालविन्यासमनन्तं परिकल्पयेत् ॥ २.६० ॥\n\nतेजोमयं महाशुभ्रं स्फुरत्किरणभास्वरम् ।\n\nधर्मं ज्ञानं च वैराग्यमैश्वर्यं च क्रमान्न्यसेत् ॥ २.६१ ॥\n\nसितरक्तपीतकृष्णा आग्नेय्यादीशदिग्गताः ।\n\nपादकाः सिंहरूपास्ते त्रिनेत्रा भीमविक्रमाः ॥ २.६२ ॥\n\nशिवशक्तिमया मन्त्रा न्यस्तव्या वीरविन्दते ।\n\nअधर्माज्ञानावैराग्यमनैश्वर्यं च प्राग्दिशः ॥ २.६३ ॥\n\nउत्तरान्तं निवेश्यं तु गात्रकाः सितवर्णकाः ।\n\nसंधानकीलकाश्चैव अतसीपुष्पसंनिभाः ॥ २.६४ ॥\n\nवेदा युगाश्च ते चैव ज्ञातव्याः क्रमशः प्रिये ।\n\nअधश्छादनमूर्ध्वं च रक्तं शुक्लं विचिन्तयेत् ॥ २.६५ ॥\n\nमध्ये तमो विजानीयाद्गुणास्त्वेते व्यवस्थिताः ।\n\nसितं पद्मं विजानीयात्केसराणि विचिन्तयेत् ॥ २.६६ ॥\n\nसितरक्तप्रपीतानि मूलमध्याग्रदेशतः ।\n\nकर्णिका हेमसंकाशा बीजानि हरितानि तु ॥ २.६७ ॥\n\nवामां पूर्वदले न्यस्य ज्येष्ठां वह्निदलाश्रिताम् ।\n\nरौद्रीं दक्षिणपत्रे तु कालीं नैरृतगोचरे ॥ २.६८ ॥\n\nकलविकरणीं देवीं विन्यस्येद्वारुणे दले ।\n\nबलविकरणीं देवीं वायव्यदलमाश्रिताम् ॥ २.६९ ॥\n\nबलप्रमथनीं देवीमुत्तरे विनियोजयेत् ।\n\nसर्वभूतदमनीं च ऐशान्यां विनियोजयेत् ॥ २.७० ॥\n\nमध्ये मनोन्मनीं देवीं कर्णिकायां निवेशयेत् ।\n\nशक्रचापनिभं देवि ध्यातव्यं शक्तिमण्डलम् ॥ २.७१ ॥\n\nमध्ये सूर्यसहस्राभां चिन्तयेत्तु मनोन्मनीम् ।\n\nसूर्याध्वमण्डलं पत्रे सोमं संयोज्य केसरे ॥ २.७२ ॥\n\nवह्निमण्डलकं देवि कर्णिकायां निवेशयेत् ।\n\nब्रह्मा विष्णुर्हरश्चैव मण्डलेष्वधिपाः स्मृताः ॥ २.७३ ॥\n\nब्रह्मा चतुर्मुखो रक्तश्चतुर्बाहुविभूषितः ।\n\nकृष्णाजिनोत्तरीयश्च राजीवासनसंस्थितः ॥ २.७४ ॥\n\nकमण्डलुधरो देवि दण्डहस्तस्तथैव च ।\n\nअक्षमालाधरो देवः पद्महस्तः सुलोचनः ॥ २.७५ ॥\n\nध्यात्वा पत्रेषु तं न्यस्येत्सर्वकिल्विषनाशनम् ।\n\nअतसीपुष्पसंकाशं शङ्खचक्रगदाधरम् ॥ २.७६ ॥\n\nपीताम्बरधरं देवं वनमालाविभूषितम् ।\n\nस्फुरन्मुकुटमाणिक्यं किङ्किणीजालमण्डितम् ॥ २.७७ ॥\n\nदिव्यकुण्डलधर्तारं गरुडासनसंस्थितम् ।\n\nध्यात्वा विष्णुं महात्मानं केसरेषु निवेशयेत् ॥ २.७८ ॥\n\nशङ्खकुन्देन्दुधवलं शूलहस्तं त्रिलोचनम् ।\n\nदशबाहुं विशालाक्षं नागयज्ञोपवीतिनम् ॥ २.७९ ॥\n\nसिंहचर्मपरीधानं शशाङ्ककृतभूषणम् ।\n\nनीलकण्ठं वृषारूढं रुद्रं ध्यात्वा वरानने ॥ २.८० ॥\n\nनिवेशयेत्कर्णिकायां महापातकनाशनम् ।\n\nमहाप्रेतं न्यसेत्पश्चात्प्रहसन्तं सचेतनम् ॥ २.८१ ॥\n\nरक्तवर्णं सुतेजस्कं नेत्रत्रयविभूषितम् ।\n\nप्रणवेन न्यसेत्सर्वमासनं भैरवस्य तु ॥ २.८२ ॥\n\nगन्धैः पुष्पैः समभ्यर्च्य ततो मूर्तिं प्रकल्पयेत् ।\n\nकदम्बकुसुमाकारां तुषारकिरणत्विषम् ॥ २.८३ ॥\n\nमूर्त्यूर्ध्वे भैरवं देवं सकलं परिकल्पयेत् ।\n\nद्वात्रिंशद्वर्णकचितं स्फुरत्तडिदिवोज्ज्वलम् ॥ २.८४ ॥\n\nवक्त्राणि कल्पयेद्देवि स्वध्यानेन महेश्वरि ।\n\nमूर्धादिचरणं यावत्प्रणवादिनमोन्ततः ॥ २.८५ ॥\n\nअष्टात्रिंशत्कलाभेदं शोध्याध्वानं प्रकल्पयेत् ।\n\nनवतत्त्वं त्रितत्त्वं च नवकं भैरवाभिधम् ॥ २.८६ ॥\n\nविद्याङ्गा लोचनं चैव क्षुरिकां च प्रकल्पयेत् ।\n\nशक्तित्रयं ततो न्यस्येद्दक्षदिग्वामगोचरे ॥ २.८७ ॥\n\nमध्यप्रदेशे देवेशि ततो रूपमनुस्मरेत् ।\n\nत्रिपञ्चनयनं देवं जटामुकुटमण्डितम् ॥ २.८८ ॥\n\nचन्द्रकोटिप्रतीकाशां चन्द्रार्धकृतशेखरम् ।\n\nपञ्चवक्त्रं विशालाक्षं सर्पगोनासमण्डितम् ॥ २.८९ ॥\n\nवृश्चिकैरग्निवर्णाभैर्हारेण तु विराजितम् ।\n\nकपालमालाभरणं खड्गखेटकधारिणम् ॥ २.९० ॥\n\nपाशाङ्कुशधरं देवं शरहस्तं पिनाकिनम् ।\n\nवरदाभयहस्तं च मुण्डखट्वाङ्गधारिणम् ॥ २.९१ ॥\n\nवीणाडमरुहस्तं च घण्टाहस्तं त्रिशूलिनम् ।\n\nवज्रदण्डकृताटोपं परश्वायुधहस्तकम् ॥ २.९२ ॥\n\nमुद्गरेण विचित्रेण वर्तुलेन विराजितम् ।\n\nसिंहचर्मपरीधानं गजचर्मोत्तरीयकम् ॥ २.९३ ॥\n\nअष्टादशभुजं देवं नीलकण्ठं सुतेजसम् ।\n\nऊर्ध्ववक्त्रं महेशानि स्फटिकाभं विचिन्तयेत् ॥ २.९४ ॥\n\nआपीतं पूर्ववक्त्रं तु नीलोत्पलदलप्रभम् ।\n\nदक्षिणं तु विजानीयाद्वामं चैव विचिन्तयेत् ॥ २.९५ ॥\n\nदाडिमीकुसुमप्रख्यं कुङ्कुमोदकसंनिभम् ।\n\nचन्द्रार्बुदप्रतीकाशं पश्चिमं तु विचिन्तयेत् ॥ २.९६ ॥\n\nस्वच्छन्दभैरवं देवं सर्वकामफलप्रदम् ।\n\nध्यायते यस्तु युक्तात्मा क्षिप्रं सिध्यति मानवः ॥ २.९७ ॥\n\nततः परमबीजेन परं परमकारणम् ।\n\nसुशान्तं निष्कलं देवं सर्वव्यापिनिरञ्जनम् ॥ २.९८ ॥\n\nआवाहयेत्सुहृष्टात्मा तव देवि वदाम्यहम् ।\n\nहृत्कण्ठतालुभ्रूमध्यनादान्तान्तसमाश्रितम् ॥ २.९९ ॥\n\nनिष्कम्पं कारणातीतमावाह्य परमेश्वरम् ।\n\nसंस्थाप्य विधिवद्देवमङ्गषट्कं ततो न्यसेत् ॥ २.१०० ॥\n\nपाद्यमाचमनं चार्घं स्वागतं तदनन्तरम् ।\n\nसंनिधानं च देवेशि निष्ठुरया निरोधयेत् ॥ २.१०१ ॥\n\nगन्धैः पुष्पैस्तथा धूपैर्धूपयित्वा तमर्चयेत् ।\n\nमुद्रां प्रदर्शयेत्पश्चात्त्रिधा त्रैकाल्यकर्मणि ॥ २.१०२ ॥\n\nततः स्नानादिकं कर्म कृत्वा चैव वरानने ।\n\nपरिधाप्य सुवस्त्राणि नेत्रपट्टोद्भवानि च ॥ २.१०३ ॥\n\nविलिप्यागुरुकर्पूरैर्मुकुटाद्यैर्विभूषयेत् ।\n\nपुष्पैर्नानाविधैः शुभ्रैरर्चयेद्भूषयेत्पुनः ॥ २.१०४ ॥\n\nअर्घं दत्त्वा महेशानि पुनर्मुद्रां प्रदर्शयेत् ।\n\nप्रणम्य भैरवं देवं स्वच्छन्दं विश्वनायकम् ॥ २.१०५ ॥\n\nततो ह्याभरणं बाह्ये विनिवेश्यं वरानने ।\n\nऐशान्यां पूर्वतो याम्यामुत्तराप्यावसानकम् ॥ २.१०६ ॥\n\nविन्यसेत्पञ्च वक्त्राणि पञ्चवक्त्रयुतानि च ।\n\nबाहुभिर्दशभिश्चैव शशाङ्कमुकुटैः सह ॥ २.१०७ ॥\n\nध्यातव्यानि स्वरूपाणि वराभयकराणि तु ।\n\nअग्नीशरक्षोवायव्यचतुर्दिक्षु च तं न्यसेत् ॥ २.१०८ ॥\n\nहृच्छिरश्च शिखा वर्म अस्त्रं च प्रविभागशः ।\n\nहृदयं रक्तवर्णाभं शिरो गोरोचनप्रभम् ॥ २.१०९ ॥\n\nतडिद्वलयसंकाशां शिखां देवीं विचिन्तयेत् ।\n\nआधूम्रं कवचं विद्यात्कपिशं चास्त्रमेव च ॥ २.११० ॥\n\nज्योतीरूपप्रतीकाशं नेत्रं मध्ये च संस्थितम् ।\n\nपञ्चवक्त्राः स्मृताः सर्वे दशबाह्विन्दुभूषिताः ॥ २.१११ ॥\n\nनानाभरणसंयुक्ता नानास्रग्गन्धलेपनाः ।\n\nनानावस्त्रपरीधाना मुकुटैरुज्ज्वलैः शुभैः ॥ २.११२ ॥\n\nरत्नमालावनद्धाश्च हारकेयूरभूषिताः ।\n\nद्विरष्टवर्षकाकाराः सुरूपाः स्थिरयौवनाः ॥ २.११३ ॥\n\nभैरवाद्याः स्मृता मन्त्राः पीठेशाः पीठमर्दकाः ।\n\nया सा पूर्वं मया ख्याता अघोरी शक्तिरुत्तमा ॥ २.११४ ॥\n\nभैरवं पूजयित्वा तु तस्योत्सङ्गे तु तां न्यसेत् ।\n\nयादृशं भैरवं रूपं भैरव्यास्तादृगेव हि ॥ २.११५ ॥\n\nईषत्करालवदनां गम्भीरविपुलस्वनाम् ।\n\nप्रसन्नास्यां सदा ध्यायेद्भैरवीं विस्मितेक्षणाम् ॥ २.११६ ॥\n\nद्वितीयावरणे देवि विन्यसेद्भैरवाष्टकम् ।\n\nकपालीशं तु पूर्वायामाग्नेय्यां शिखिवाहनम् ॥ २.११७ ॥\n\nदक्षिणे क्रोधराजं तु विकरालं तु नैरृते ।\n\nमन्मथं पश्चिमे भागे मेघनादेश्वरं तथा ॥ २.११८ ॥\n\nवायव्ये देवि विन्यस्य सोमराजं तथोत्तरे ।\n\nविद्याराजं तथैशान्यां विन्यसेत्तु सुभावितः ॥ २.११९ ॥\n\nपञ्चवक्त्रास्त्रिनेत्राश्च दशबाह्विन्दुशेखराः ।\n\nकपालमालाभरणाः स्फुरन्माणिक्यमण्डिताः ॥ २.१२० ॥\n\nपूर्वं पीतं स्मृतं देवि रक्तमाग्रेयगोचरे ।\n\nदक्षिणे नीलमेघाभं नैरृत्यां ज्वलनप्रभम् ॥ २.१२१ ॥\n\nश्यामं चापरदिग्भागे धूम्रं वायव्यगोचरे ।\n\nचन्द्रबिम्बप्रभं सौम्ये ईशाने स्फटिकप्रभम् ॥ २.१२२ ॥\n\nतृतीये चैव लोकेशान् सास्त्रान्संपरिकल्पयेत् ।\n\nनामानि तेषां वक्ष्यामि यथावदनुपूर्वशः ॥ २.१२३ ॥\n\nइन्द्राग्नियमनिरृतिवरुणाश्च समीरणः ।\n\nसोमराजः कुबेरश्च ईशानः परमेश्वरः ॥ २.१२४ ॥\n\nभैरवाष्टकरूपेण ध्यातव्यास्तु वरानने ।\n\nवज्रं शक्तिस्तथा दण्डः खड्गः पाशस्तथैव च ॥ २.१२५ ॥\n\nध्वजो गदा त्रिशूलं च लोकपालयुधानि वै ।\n\nवज्रं चानेकवर्णाढ्यं शक्तिं हेमसमप्रभाम् ॥ २.१२६ ॥\n\nदण्डं भिन्नाञ्जनाभं च खड्गं नीलोत्पलप्रभम् ।\n\nकिंशुकाभं तथा पाशं ध्वजं शुक्लं विचिन्तयेत् ॥ २.१२७ ॥\n\nगदां तु विद्रुमाभां वै शूलं विद्युत्समप्रभम् ।\n\nसंपूज्यावरणं सर्वं संधानं मन्त्रनायके ॥ २.१२८ ॥\n\nअस्त्राणि लोकपालाश्च भैरवाष्टकमेव च ।\n\nपञ्च ब्रह्मान्यथाङ्गानि एतान्यावरणानि तु ॥ २.१२९ ॥\n\nक्रमेणोच्चारयेत्सर्वं यावत्तद्गर्भमैश्वरम् ।\n\nमूलमन्त्रेण कर्तव्यं नाडीसंधानमेव च ॥ २.१३० ॥\n\nपरान्तं यावदाभाव्य नैवेद्यानि निवेदयेत् ।\n\nघारिका वटकांश्चैव शष्कुलीर्मोदकांस्तथा ॥ २.१३१ ॥\n\nखण्डलड्डुशरावाणि भक्ष्याणि विविधानि च ।\n\nशाल्योदनं मुद्गसूपमाज्याक्तं संप्रकल्पयेत् ॥ २.१३२ ॥\n\nकौशल्यां मण्डकापूपांस्तथा क्षौद्रशिरांसि च ।\n\nघृताक्तांश्चिल्लकांश्चैव लवणान्परिकल्पयेत् ॥ २.१३३ ॥\n\nअवदंशान्यनेकानि कटूनि मधुराणि च ।\n\nरसालां च दधि क्षीरमासवं विविधं तथा ॥ २.१३४ ॥\n\nमत्स्यमांसान्यनेकानि लेह्यपेयानि यानि च ।\n\nअग्रमापूरयेच्छंभोर्वित्तशाठ्यविवर्जितः ॥ २.१३५ ॥\n\nपश्चादर्घः प्रदातव्यः सुरया सुसुगन्धया ।\n\nमुद्रां प्रदर्शयेत्पश्चात्त्रिधा त्रैकाल्यकर्मणि ॥ २.१३६ ॥\n\nप्रणिपातं ततः कृत्वा जपं पश्चात्समाचरेत् ।\n\nअक्षमालां तु संगृह्य गन्धैः पुष्पैः समर्चिताम् ॥ २.१३७ ॥\n\nवाङ्निरुद्वः सुचित्तात्मा राजीवासनसंस्थितः ।\n\nमूलमन्त्रं समुच्चार्य नादे लीनं विचिन्तयेत् ॥ २.१३८ ॥\n\nउन्मील्याक्षाणि संचिन्त्य ततस्तु जपमारभेत् ।\n\nअक्षराक्षरसन्तानं न द्रुतं न विलम्बितम् ॥ २.१३९ ॥\n\nजपः प्राणसमः कार्यः दिनस्थो मुक्तिकाङ्क्षिभिः ।\n\nसंहारः स तु विज्ञेयः शिवधामफलप्रदः ॥ २.१४० ॥\n\nव्योम्नि प्राप्तो यदा नादः पुनरेव निवर्तते ।\n\nशर्वरी सा तु विज्ञेया हृदब्जं यावदागतः ॥ २.१४१ ॥\n\nसृष्टिरेषा समाख्याता सर्वसिद्धिफलोदया ।\n\nआत्मनो भैरवं रूपं सदा भाव्यं वरानने ॥ २.१४२ ॥\n\nतस्य विघ्ना विनश्यन्ति जपश्च सफलो भवेत् ।\n\nजप्त्वा निवेदयेद्देवि भैरवाय वरानने ॥ २.१४३ ॥\n\nपूरकेण प्रयोगेण त्रिस्थं च त्रितयान्वितम् ।\n\nत्रिसिद्धिसिद्धिदं देवि सरहस्यमुदाहृतम् ॥ २.१४४ ॥\n\nशान्तिके मानसो जप्य उपांशुः पौष्टिके स्मृतः ।\n\nसशब्दश्चाभिचारेऽसौ प्रागुदग्दक्षिणामुखः ॥ २.१४५ ॥\n\nआत्मा न शृणुते यं तु मानसोऽसौ प्रकीर्तितः ।\n\nआत्मना श्रूयते यस्तु तमुपांशुं विजानते ॥ २.१४६ ॥\n\nपरे शृण्वन्ति यं देवि सशब्दः स उदाहृतः ।\n\nअष्टोत्तरशतेनैव अक्षमाला समेरुका ॥ २.१४७ ॥\n\nरुद्राक्षशङ्खपद्माक्षपुत्रजीवकमौक्तिकैः ।\n\nस्फाटिकी मणिरत्नोत्था सौवर्णी वैद्रुमी तथा ॥ २.१४८ ॥\n\nदशाक्षमाला देवेशि गृहस्थानां प्रकीर्तिताः ।\n\nसूत्रं ध्यात्वा परां शक्तिमध्वभागांस्ततो मणीन् ॥ २.१४९ ॥\n\nव्यक्तिस्थानं शिवस्याध्वा ततस्तद्धर्मिणीं स्मरेत् ।\n\nसप्तविंशतिभिः कुर्याद्द्विगुणैर्वा चतुर्गुणैः ॥ २.१५० ॥\n\nसमैस्तु संहतैरेकं शिवतत्त्वात्मकं मुखे ।\n\nन तं विलङ्घयेद्विद्वान् सृष्टिसंहारकारणम् ॥ २.१५१ ॥\n\nवीरस्थानरतानां हि वीराणां वरवर्णिनि ।\n\nमहाशङ्खाक्षसूत्रं तु सर्वकामफलप्रदम् ॥ २.१५२ ॥\n\nगृहस्थेन न कर्तव्यमुद्वेगजननं परम् ।\n\nतस्मात्तु स्फाटिकी माला जप्तव्या साधकोत्तमैः ॥ २.१५३ ॥\n\nसाधयेद्विविधान्कामानधमान्मध्यमोत्तमान् ।\n\nएवं हृदम्बुजावस्थो यष्टव्यो भैरवो विभुः ॥ २.१५४ ॥\n\nसबाह्याभ्यन्तरं कृत्वा पश्चाद्यजनमारभेत् ।\n\nतत्रार्घपात्रमादौ वै सौवर्णं राजतं तथा ॥ २.१५५ ॥\n\nशाङ्खं शाम्बूकं शौक्तं वा ताम्रं मृण्मयमेव वा ।\n\nपद्मपत्रपलाशोत्थं गृहीत्वा क्षाल्य वारिणा ॥ २.१५६ ॥\n\nअस्त्रजप्तेन देवेशि प्रलिप्यागुरुचन्दनैः ।\n\nमृष्टधूपेन संधूप्य वारिणापूरयेत्ततः ॥ २.१५७ ॥\n\nवस्त्रपूतेन शुद्धेन ताडयेदस्त्रमुच्चरन् ।\n\nवर्मावगुण्ठितं कृत्वा यागं तत्रैव विन्यसेत् ॥ २.१५८ ॥\n\nपूर्वोक्तेन विधानेन प्रोक्ष्यस्तेन समासतः ।\n\nयागार्थो द्रव्यसंघातः ततो यजनमारभेत् ॥ २.१५९ ॥\n\nशक्तिं न्यस्य ततश्चादौ व्योमाकारां सुजाज्वलाम् ।\n\nसकलव्यापिकां सूक्ष्मां शिवाधारां तु सर्वगाम् ॥ २.१६० ॥\n\nओंकारदीपितां देवीं नमस्कारावसानिकाम् ।\n\nअनन्तं चैव विन्यस्य धर्मं ज्ञानं तथैव च ॥ २.१६१ ॥\n\nवैराग्यं च तथैश्वर्यमाग्नेय्यादिक्रमेण तु ।\n\nअधर्मं च तथाज्ञानमवैराग्यमनैश्वरम् ॥ २.१६२ ॥\n\nसंधानकीलकांश्चैव अधश्छादनमूर्ध्वगम् ।\n\nपद्मं सकेसरं देवि कर्णिकां पुष्कराणि च ॥ २.१६३ ॥\n\nमण्डलत्रितयं देवाञ्शक्तीश्चापि शिवान्तकम् ।\n\nमूर्तिं ब्रह्मकलाजालं नवतत्त्वं त्रितत्त्वकम् ॥ २.१६४ ॥\n\nभैरवाष्टकविद्याङ्गलोचनं क्षुरिकां तथा ।\n\nशक्तित्रयं परं देवमङ्गषट्कसमन्वितम् ॥ २.१६५ ॥\n\nविन्यस्य भावयेद्देवि सततं विधिपूर्वकम् ।\n\nनिर्वर्त्य तु यथान्यायं प्रहृष्टेनान्तरात्मना ॥ २.१६६ ॥\n\nस्वागतं चार्ध्यपाद्यं च सन्निधानं तथैव च ।\n\nरोधं निष्ठुरया कुर्यान्मूलमन्त्रमनुस्मरन् ॥ २.१६७ ॥\n\nपूजा सुविपुला कार्या गन्धधूपस्रगादिभिः ।\n\nमुद्रां प्रदर्शयेत्पश्चात्त्रिधा त्रैकाल्यकर्मणि ॥ २.१६८ ॥\n\nतत आवरणं बाह्ये विनिवेश्यं वरानने ।\n\nईशपूर्वयाम्यसौम्यवरुणान्तं प्रकल्पयेत् ॥ २.१६९ ॥\n\nवक्त्राणां पञ्चकं देवि स्वध्यानगुणसंयुतम् ।\n\nआग्नेयैशानरक्षःसु सामीरैन्द्रदिशोरपि ॥ २.१७० ॥\n\nउत्तरान्तं निवेश्यं तु अङ्गानां पञ्चकं तथा ।\n\nनेत्रं तु कर्णिकायां वै पूर्वस्यां दिशि संस्थितम् ॥ २.१७१ ॥\n\nस्वमन्त्रेण तु सर्वेषामर्ध्यं पाद्यं समाहितः ।\n\nमन्त्रसंकरपुष्पाणि न कुर्यात्साधकः सदा ॥ २.१७२ ॥\n\nन बाहुं पृष्ठतो वापि मन्त्राणां परिकल्पयेत् ।\n\nपरिपाट्या तु दातव्यं न मन्त्रांल्लङ्घयेत्क्वचित् ॥ २.१७३ ॥\n\nस्वमुद्रामन्त्रसंयुक्तान् युगपत्परिकल्पयेत् ।\n\nअर्ध्यं पाद्यं च धूपं च नित्यं तावत्समाचरेत् ॥ २.१७४ ॥\n\nसर्वेषामेव मन्त्राणां विधिरेष प्रकीर्तितः ।\n\nभैरवाष्टकलोकेशान् सास्त्रान्संपरिकल्पयेत् ॥ २.१७५ ॥\n\nबाह्ये श्मशानविन्यासं प्रणवादिनमोन्तगम् ।\n\nपूर्वादीशानपर्यन्तं कल्पयेत विधानतः ॥ २.१७६ ॥\n\nआमर्दकं च पूर्वं वै श्मशानाधिपतिं विभुम् ।\n\nश्मशानैः सकबन्धैश्च सशूलोद्बन्धभीषणैः ॥ २.१७७ ॥\n\nचितिभिः प्रज्वलन्तीभिः शिवारावैः सुभीषणैः ।\n\nअग्निकं दक्षिणे भागे कालाख्यं पश्चिमे तथा ॥ २.१७८ ॥\n\nएकपादं तथा सौम्ये आग्नेय्यां त्रिपुरान्तकम् ।\n\nनैरृत्यामग्निजिह्वं तु वायव्यां तु करालिनम् ॥ २.१७९ ॥\n\nऐशान्यां भीमवक्त्रं तु श्मशानेशाः प्रकीर्तिताः ।\n\nतर्पयेन्मत्स्यमांसाद्यैरासवैर्विविधैस्तथा ॥ २.१८० ॥\n\nगन्धं पुष्पं तथा धूपं सर्वेषां तु प्रदापयेत् ।\n\nप्रणिपातं ततः कृत्वा जप्त्वा मन्त्रं सुभावितः ॥ २.१८१ ॥\n\nरेचकेन प्रयोगेन निवेद्य विधिपूर्वकम् ।\n\nहुड्डुङ्कारनमस्कारान् कृत्वा चैव ततो व्रजेत् ॥ २.१८२ ॥\n\nअग्निकुण्डसमीपं तु अर्घहस्तः सुभावितः ।\n\nकुण्डं तु लक्षणोपेतं प्रोक्षयेदस्त्रवारिणा ॥ २.१८३ ॥\n\nकवचेनावगुण्ठ्यैतदस्त्रदर्भेण चोल्लिखेत् ।\n\nउद्धृत्य प्रोक्षयेत्पश्चादस्त्रमन्त्रेण भामिनि ॥ २.१८४ ॥\n\nपूरणं तेन कर्तव्यं समीकरणमेव च ।\n\nसेचनं कुट्टनं चैव लेपनं तेन कारयेत् ॥ २.१८५ ॥\n\nप्रोक्षणं शोषणं चैव तथास्त्रेणैव कारयेत् ।\n\nपूजनं गन्धपुष्पाद्यैः असिना चाभिमन्त्रणम् ॥ २.१८६ ॥\n\nवज्रीकरणमस्त्रेण रेखाः पूर्वापरास्त्रयः ।\n\nयाम्यसौम्यमुखी चैका वज्रमेतत्प्रकीर्तितम् ॥ २.१८७ ॥\n\n़ुओतेद्, wइथत्त्रिबुतिओन् तो थे ष्वतन्त्र, अद् ।ंर्ग् ।Kড়्। ६:२--४ इन् थे fओर्म्:\n\nवज्रीकरणमस्त्रेण रेखास्तिस्रस्तु पूर्वगाः ।\n\nयाम्यसौम्यमुखा त्वेका वज्रमेतत्प्रकीर्तितम् ॥ २.१८७*१ ॥\n\nअसिनैवाग्निकुण्डं तद्दर्भैः पूर्वाग्रसंस्तरैः ।\n\nसबाह्याभ्यन्तरं छाद्यं गृहहेत्वर्थमीश्वरि ॥ २.१८८ ॥\n\nकुण्डस्य दक्षिणे भागे शुष्कगोमयमासनम् ।\n\nदर्भेण विष्टरं पुष्पं प्रणवेन प्रकल्पयेत् ॥ २.१८९ ॥\n\nस्वनामपदसंयुक्तं स्वध्यानेन नमोन्तगम् ।\n\nआमन्त्रणपदेनैव ब्रह्माणं स्थाप्य पूजयेत् ॥ २.१९० ॥\n\nपुष्पादिभिः सुधूपाद्यैर्ध्रुवेण तु यथाक्रमम् ।\n\nचतुष्पथं कुण्डमध्ये दर्भाभ्यां प्रणवेन तु ॥ २.१९१ ॥\n\nपूर्वसौभ्याग्रभागाभ्यां विष्टरं तस्य चोपरि ।\n\nपुष्पं तस्योपरिष्टात्तु हृदयेनैव पूजयेत् ॥ २.१९२ ॥\n\nवागीशीं च समाहूय प्रणवादिनमोन्तगाम् ।\n\nनीलोत्पलदलश्यामामृतुमच्चारुलोचनाम् ॥ २.१९३ ॥\n\nसर्वलक्षणसंपूर्णां सर्वावयवभूषिताम् ।\n\nध्यात्वा चैवंविधां देवीं स्थापयेत्कुण्डमध्यतः ॥ २.१९४ ॥\n\nऋतुकाल इवोत्तानां शिरसैशानसंस्थिताम् ।\n\nपूजयेद्गंधपुष्पाद्यैर्भवमन्त्रमनुस्मरन् ॥ २.१९५ ॥\n\nततो मुद्रां दर्शयेत संनिधानाय मन्त्रवित् ।\n\nततोऽग्निपात्रमादाय शिवाम्भोऽस्त्रेण प्रोक्षयेत् ॥ २.१९६ ॥\n\nकवचेनावगुण्ठ्यापि प्रणवेनैव पूजयेत् ।\n\nअरण्यादिसमुद्भूतं लोकाग्न्यन्तं विधानतः ॥ २.१९७ ॥\n\nअग्निं तु शुक्रवद्ध्यात्वा चैतन्यं प्रणवेन तु ।\n\nषडङ्गेनैव संपूज्य अमृतत्वं ध्रुवेण तु ॥ २.१९८ ॥\n\nआत्मानं भैरवं ध्यात्वा अग्निं ध्यात्वा तु बीजवत् ।\n\nध्रुवेण कुण्डबाह्ये तु त्रिधाभ्राम्यावतारयेत् ॥ २.१९९ ॥\n\nयोनौ तु बीजवत्क्षिप्त्वा भैरवेण शिवाम्भसा ।\n\nअस्त्रमुच्चार्य संप्रोक्ष्य योनिं प्रच्छादयेद्बुधः ॥ २.२०० ॥\n\nदर्भेण ध्रुवमन्त्रेण अक्षवाटं ततो न्यसेत् ।\n\nअस्त्रेणैव चतुर्दिक्षु दर्भैरेव प्रकल्पयेत् ॥ २.२०१ ॥\n\nसप्तवारास्त्रमन्त्रेण दर्भेणैव तु कङ्कणम् ।\n\nदक्षहस्ते तु बध्नीयादस्त्रमन्त्रमनुस्मरन् ॥ २.२०२ ॥\n\nरक्षार्थमग्निगर्भस्य गर्भाधानमतो भवेत् ।\n\n़ूOट्Eडिन् थे ।ंर्ग्V। अद् ।Kড়्। ६:९ ब्थुस्:\n\nयदुक्तं श्रीमत्स्वतन्त्रे---\n\nसप्तवारास्त्रजप्तेन दर्बेणैवास्त्रकङ्कणम् ।\n\nबध्नीयाद्दक्षिणे हस्ते मन्त्रमस्त्रमनुस्मरन् ।\n\nरक्षार्थमस्त्रगर्भस्य इति\n\nअपरास्यत्रिराहुत्या पूजनं हृदयेन तु ॥ २.२०३ ॥\n\nहृदा त्रिराहुतिं दत्त्वा गर्भाधानं कृतं भवेत् ।\n\nहृदा वै जलबिन्दुं तु दर्भाग्रेणात्र पातयेत् ॥ २.२०४ ॥\n\nगन्धपुष्पादिभिः पूजां शिखया कारयेत्ततः ।\n\nत्रिराहुतिं चोत्तरेण शिखया च त्रिराहुतिम् ॥ २.२०५ ॥\n\nपुंसः कल्पनमेवं हि न स्त्री गर्भे तु जन्यते ।\n\nसीमन्तं दक्षिणास्येन दर्भाग्रेण प्रकल्पयेत् ॥ २.२०६ ॥\n\nग्रीवामंसौ कटिं चैव बाहू जङ्घे प्रकल्पयेत् ।\n\nप्रत्यङ्गानि च संकल्प्य सीमन्तोन्नयनं भवेत् ॥ २.२०७ ॥\n\nगन्धपुष्पादिभिः पूजा शिरसा चाहुतित्रयात् ।\n\nपूर्वमध्यापरान्वह्नौ त्रीन्भागान्परिकल्पयेत् ॥ २.२०८ ॥\n\nमुखहृत्पाददेशांस्तु होमात्तच्च त्रितत्त्वकम् ।\n\n़ूOट्Eडिन् थे ।ंर्ग्V। अद् ।Kড়्। ६:११ --१२ थुस्:\n\nयथोक्तं श्रीमत्स्वतन्त्रे---\n\nपूर्वमध्यापरे वह्नेस्त्रीन्भागान्सम्प्रकल्पयेत् ।\n\nमुखहृत्पाददेशे तु त्रितत्त्वाहुतिभिः क्रमात् ।\n\nशिरांसि पञ्चाहुत्यैव ऊर्ध्वास्येन त्रिभिस्त्रिभिः ॥ २.२०९ ॥\n\nपञ्चवक्त्रं तु संकल्प्य मध्यप्राग्याम्यसौम्यकम् ।\n\nअपरं चाप्याहुतिभिः पूर्वास्येन त्रिसंख्यया ॥ २.२१० ॥\n\nवक्त्राणां निष्कृतिं तद्वदाहुतीनां त्रिसंख्यया ।\n\nनेत्रं नेत्रेण संकल्प्य मुखेष्वेवं त्रयं त्रयम् ॥ २.२११ ॥\n\nआहुतित्रितयेनैव तिलैः सर्वं तु कारयेत् ।\n\nततः कलासमूहं च पञ्च चाथ चतुष्टयम् ॥ २.२१२ ॥\n\nअष्टाङ्गानि तथा त्रीणि दश चाष्टावनुक्रमात् ।\n\nशेषास्यैः संप्रकल्प्यैवं कलामूर्तिस्ततो भवेत् ॥ २.२१३ ॥\n\nअङ्गानि विन्यसेत्पश्चाथृदाद्यानि यथाक्रमम् ।\n\nत्रिराहुतिं दक्षिणेन शिरसा चाहुतित्रयम् ॥ २.२१४ ॥\n\nसीमन्तोन्नयनं ह्येवं जातकर्म त्वथोच्यते ।\n\nअस्त्रेण वीजयेदग्निमस्त्रेणैव तु पूजयेत् ॥ २.२१५ ॥\n\nत्रिराहुतिं तु पूर्वेण अस्त्रेणैवाहुतित्रयम् ।\n\nएवं मन्त्रद्वयेनैव जातकर्म कृतं भवेत् ॥ २.२१६ ॥\n\n़ूOट्Eडिन् थे ।ंर्ग्V। अद् ।Kড়्। ६:१२ --१३ थुस्:\n\nयदुक्तं तत्रैव---\n\nअस्त्रेण वीजयेद्वह्निमस्त्रेणैव तु पूजयेत् ।\n\nत्रिराहुतिप्रयोगेण जातकर्म कृतं भवेत् ।\n\nअस्त्रेण प्रोक्षयेत्कुण्डं सद्यः सूतकशुद्धये ।\n\nवक्त्राण्युद्धाटयेत्पश्चाद्वक्त्रेणैवाहुतित्रयात् ।\n\nवक्त्राणि शोध्यान्यसिना आहुतित्रययोगतः ॥ २.२१७ ॥\n\nवक्त्राभिघारो वक्त्रैस्तु वक्त्रे वक्त्रे त्रयं त्रयम् ।\n\nप्रोक्षयेत्कुण्डपार्श्वानि सास्त्रेणैव शिवाम्भसा ॥ २.२१८ ॥\n\nदर्भानास्तीर्य पूर्वाग्रान् दक्षिणोत्तरसंस्थितान् ।\n\nसौम्याग्रान्पूर्ववारुण्योः परिधीन्विष्टरांस्तथा ॥ २.२१९ ॥\n\nअस्त्रमन्त्रेण ते सर्वे ब्रह्माणं पूर्वविष्टरे ।\n\nरुद्र च दक्षिणे स्थाप्य विष्णुं पश्चिमविष्टरे ॥ २.२२० ॥\n\nसदाशिवं चोत्तरेऽथ स्वनामपदचिह्नितम् ।\n\nआदौ ध्रुवं स्मरेद्देवि नमश्चान्ते प्रकल्पयेत् ॥ २.२२१ ॥\n\nगन्धपुष्पादिभिः पूज्याः स्वरूपं तेष्वनुस्मरेत् ।\n\nमेखलोपरि लोकेशान् पूजयेत्प्रणवेन तु ॥ २.२२२ ॥\n\nरक्षार्थं जातबालस्य ब्रह्माद्याः पूजितास्तु ये ।\n\nततः कङ्कणकं मुक्त्वा दक्षहस्तव्यवस्थितम् ॥ २.२२३ ॥\n\nपुष्पं संगृह्य देवेन शिवाग्नेर्नाम कल्पयेत् ।\n\nकवचेनोपचारं तु गन्धपुष्पादिधूपकैः ॥ २.२२४ ॥\n\nऊर्ध्वास्येनाहुतीस्तिस्रः कवचेन त्रयं पुनः ।\n\nशिवनामाङ्कितं वह्निं जनयित्वा सुरांस्ततः ॥ २.२२५ ॥\n\nविसर्जयेत्तु स्वस्थानं सावित्रीं प्रणवेन तु ।\n\nपुष्पादिभिः समभ्यर्च्य होमैरेव त्रिभिस्त्रिभिः ॥ २.२२६ ॥\n\nधाम्नैवेध्मास्तु होतव्या हस्तमात्रप्रमाणतः ।\n\nचतुर्विंशतिसंख्याताः शिवाग्नेस्तर्पणाय तु ॥ २.२२७ ॥\n\nस्रुक्स्त्रुवौ संप्रताप्याग्नौ शिवाम्भोऽस्त्रेण प्रोक्षयेत् ।\n\nकवचेनावगुण्ठ्यैतौ शिवाग्नौ भ्रामयेत्त्रिधा ॥ २.२२८ ॥\n\nअस्त्रेण मार्जयेदद्भिर्दर्भाग्रेणाथ संस्पृशेत् ।\n\nपुनरग्नौ परिभ्राम्य प्रोक्षयेत्तौ शिवाम्भसा ॥ २.२२९ ॥\n\nदर्भमध्येन संस्पृश्य भूयोऽग्नौ भ्राम्य तापयेत् ।\n\nशिवाम्भसा मार्जयित्वा दर्भमूलेन संस्पृशेत् ॥ २.२३० ॥\n\nस्रुक्स्रुवाभ्यां ततो मूलं स्थापयेत्तावधोमुखौ ।\n\nदर्भाणां पृष्ठतः पूज्यौ दक्षिणेऽग्नेः सदा बुधैः ॥ २.२३१ ॥\n\nआज्यसंस्करणं कुर्यादाज्याधिश्रयणादिकम् ।\n\nआज्यं संप्रोक्ष्य चास्त्रेण कवचेनावगुण्ठयेत् ॥ २.२३२ ॥\n\nशिवाग्नौ ताप्यमस्त्रेण उद्वास्यं कवचेन तु ।\n\nकुण्डस्य परितो देवि त्रिधा भ्राम्य तु स्थापयेत् ॥ २.२३३ ॥\n\nयोनिसंस्थं चाज्यपात्रमुद्प्लवं संप्लवं ततः ।\n\nदर्भाग्रद्वयमादाय प्रादेशं मध्यग्रन्थितम् ॥ २.२३४ ॥\n\nपवैत्रमेतद्विहितमुत्प्लवं तेन संप्लवम् ।\n\nअङ्गुष्ठानामिकाभ्यां तु गृहीत्वैतत्पवित्रकम् ॥ २.२३५ ॥\n\nपराङ्मुखं तु त्रीन्वारान् संमुखं त्रींस्तथैव च ।\n\nअस्त्रेणैव तु मन्त्रेण अवद्योतः शिवाग्निना ॥ २.२३६ ॥\n\nदर्भोल्मुकं तु संगृह्य आज्यपात्रं निरीक्षयेत् ।\n\nनीराजनं ततः कुर्यात्पर्यग्निकरणं ततः ॥ २.२३७ ॥\n\nधाम्नास्त्रमन्त्रमुच्चार्य तमग्नावुल्मुकं क्षिपेत् ।\n\nधाम्नैव विधिना मन्त्री प्रोक्षयेदस्त्रवारिणा ॥ २.२३८ ॥\n\nअभिमन्त्र्य षडङ्गेन अमृतत्वं शिवेन तु ।\n\nसकृदुच्चारयोगेन पूजयेद्भैरवेण तु ॥ २.२३९ ॥\n\nवक्त्रसंधानकं वक्त्रैराहुतित्रितयेन तु ।\n\nअपरास्येन तद्वक्त्रसंधानं तु समाचरेत् ॥ २.२४० ॥\n\nएवं सौम्यस्य वक्त्रस्य संधानं तु कृतं भवेत् ।\n\nत्रिराहुतिप्रयोगेण दक्षिणस्याप्ययं विधिः ॥ २.२४१ ॥\n\nपूर्ववक्त्रेऽप्यथैवं स्यादूर्ध्ववक्त्रं शिवान्वितम् ।\n\nत्रिराहुतिप्रयोगेण वक्त्रसंधिः प्रकीर्तितः ॥ २.२४२ ॥\n\nमुख्यमूर्ध्वं स्मृतं वक्त्रं गुणत्वमितरेषु तु ।\n\nमुक्तिकामस्य दीक्षायामूर्ध्ववक्त्रस्य मुख्यता ॥ २.२४३ ॥\n\nपादलेपाञ्जनाद्या वै सिद्धीस्तु विविधाश्च याः ।\n\nसदाशिवान्तगाः सर्वाः पूर्ववक्त्रे तु होमयेत् ॥ २.२४४ ॥\n\nमारणोच्चाटनादौ तु विद्वेषे स्तम्भने तथा ।\n\nदक्षिणे चैव वक्त्रे तु होमात्सिद्धिः परा भवेत् ॥ २.२४५ ॥\n\nशान्तिकं पौष्टिकं चैव सौभाग्याकर्षणानि च ।\n\nसौभाग्यारोहसिद्धिं तु उत्तरे होमयेत्सदा ॥ २.२४६ ॥\n\nपश्चिमे नित्यकर्माणि विनियोगः प्रकीर्तितः ।\n\nआज्यभागो हि होतव्य ऊर्ध्ववक्त्रे तु पश्चिमे ॥ २.२४७ ॥\n\nआज्यपात्रस्य मध्ये तु दर्भो वै भैरवेण तु ।\n\nन्यसितव्यो वरारोहे ततो वै वर्त्मकल्पना ॥ २.२४८ ॥\n\nउच्चार्य भैरवं पात्रे संपातं पात्य वर्त्मना ।\n\nनाडीत्रयेण युगपत्पात्रे भागत्रयं न्यसेत् ॥ २.२४९ ॥\n\nसुषुम्नां मध्यमार्गस्थां दक्षे पिङ्गां प्रकल्पयेत् ।\n\nइडाभागे तु यत्तेजो वामे सौम्यं प्रकल्पयेत् ॥ २.२५० ॥\n\nएवं त्रिभागं संकल्प्य स्रुवमापूर्य होमयेत् ।\n\nभैरवेणैव मन्त्रेणाग्नये स्वाहान्तमेव च ॥ २.२५१ ॥\n\nअग्निभागात्तु संगृह्य स्रुवेणाज्याहुतिं क्षिपेत् ।\n\nसोमभागस्तु सोमाय स्वाहेत्यन्ते समुच्चरन् ॥ २.२५२ ॥\n\nधामादिप्रणवाद्यं च स्रुवेणाज्याहुतिं क्षिपेत् ।\n\nअग्नीषोमेति संज्ञे द्वे स्वाहान्ते धाम चादितः ॥ २.२५३ ॥\n\nप्रणवाद्याज्यमध्यात्तु स्रुवमापूर्य होमयेत् ।\n\nशुक्लपक्षे विधिर्ह्येष कृष्णपक्षेऽन्यथा भवेत् ॥ २.२५४ ॥\n\nसोमभागे भवेत्सूर्यो ह्यग्निसंज्ञा तु पूर्ववत् ।\n\nअग्नेः सूर्यस्य मध्याद्वै आहुतिं प्रतिपादयेत् ॥ २.२५५ ॥\n\nयतः सूर्यस्य मध्ये वै अमावस्यां विशेच्छशी ।\n\nप्राशनार्थमतो होमो वक्त्राणां भैरवेण तु ॥ २.२५६ ॥\n\nचूडाद्या ये तु संस्कारा अग्नेर्बालान्तसंस्थिताः ।\n\nप्रापणार्थाय सर्वेषां पूर्णामेकां प्रदापयेत् ॥ २.२५७ ॥\n\nभैरवं तु समुच्चार्य शिवाग्निः सर्वसिद्धिदः ।\n\nअग्निं तु प्रोद्धरेत्पश्चात्पात्रे संस्थाप्य रक्षयेत् ॥ २.२५८ ॥\n\nकुण्डस्य चोत्तरे भागे विष्टरस्य च बाह्यतः ।\n\nप्रणीतं कल्पयेत्तत्र चमसं वारिपूरितम् ॥ २.२५९ ॥\n\nपुष्पाक्षततिलैर्युक्तं पवित्रं तत्र विन्यसेत् ।\n\nप्रणवादि समावाह्य विष्णुनाम ततो नमः ॥ २.२६० ॥\n\nआमन्त्रणपदेनैव विष्णुं संस्थाप्य पूजयेत् ।\n\nस्वागतासनपाद्यार्घैः ततो विज्ञापयेत्तु तम् ॥ २.२६१ ॥\n\nपश्वर्थं यज्ञ आरब्ध आत्मार्थं वाथ साधकैः ।\n\nभगवंस्त्वत्प्रसादेन यागे निश्छिद्रतास्तु नः ॥ २.२६२ ॥\n\nततोऽग्नौ यजनं कृत्वा भैरवं तु प्रपूजयेत् ।\n\nस्थण्डिलोक्तविधानेन अनन्तादीन्प्रकल्पयेत् ॥ २.२६३ ॥\n\nध्यात्वा वक्त्राणि पञ्चादौ येन यत्कर्म वाञ्छितम् ।\n\nतन्मुख्यवक्त्रं संकल्प्य मुखं कुण्डप्रमाणतः ॥ २.२६४ ॥\n\nभावयेन्नव जिह्वासतु वक्त्रेवक्त्रे प्रतिष्ठिताः ।\n\nप्रागाद्यष्टौ मध्य एका काम्यार्थे दिग्गतास्तु याः ॥ २.२६५ ॥\n\nराज्यार्था दाहजननी मृत्युदा शत्रुकारिका ।\n\nवशीकर्त्र्युच्चाटनी स्यादर्थदा मुक्तिदायिका ॥ २.२६६ ॥\n\nसर्वसिद्धिप्रदा मध्ये तस्मान्मध्ये तु होमयेत् ।\n\nपूणा तु भैरवेणैव जिह्वानां कल्पनाय च ॥ २.२६७ ॥\n\nपुनः पूर्णाहुतिं चैव भैरवेण प्रदापयेत् ।\n\nज्वालाग्रं तु हृदागृह्य वह्निचैतन्यकल्पितम् ॥ २.२६८ ॥\n\nआत्महृत्स्थं तु संकल्प्य योगपीठं तु कल्पयेत् ।\n\nमध्यजिह्वानुसारेण अग्निनाभौ तु कन्दकम् ॥ २.२६९ ॥\n\nनालं हृदवधि ध्यात्वा पद्मं तत्र विचिन्तयेत् ।\n\nपत्राष्टकसमोपेतं सितवर्णं सुतेजसम् ॥ २.२७० ॥\n\nअनन्तं कल्पयेत्तत्र धर्मादिचरणान्तिकम् ।\n\nओंकारेण शिवान्तं च अग्निमूर्तिं प्रकल्पयेत् ॥ २.२७१ ॥\n\nशिखा हृदि स्थिता या तु ध्रुवेणोत्कीलयेत्पुनः ।\n\nरेचकेण क्षिपेद्वह्नौ सा मूर्तिर्भैरवात्मिका ॥ २.२७२ ॥\n\nमूर्तिभूतं प्रकल्प्यैवमष्टात्रिंशत्कलायुतम् ।\n\nशोध्याध्वानं तु विन्यस्येद्दीक्षाकाले वरानने ॥ २.२७३ ॥\n\nभैरवं पूजयित्वा तु शास्त्रदृष्टेन कर्मणा ।\n\nवक्त्रसंधिश्च वक्त्रभ्यां शिववक्त्राग्निवक्त्रयोः ॥ २.२७४ ॥\n\nसंधाय चैवं जिह्वाभ्यां नाडीसंधिरतो भवेत् ।\n\nमूलमन्त्रं समुच्चार्य अग्निनासाविनिर्गतम् ॥ २.२७५ ॥\n\nस्थण्डिलस्थशिवालीनमेकार्थं चैव संधयेत् ।\n\nशुद्धाज्येनाहुतिशतमष्टोत्कृष्टं वरानने ॥ २.२७६ ॥\n\nभैरवस्य तु होतव्यं वक्त्राङ्गानां दशांशकम् ।\n\nभैरवाष्टकलोकेशान् दशमांशेन होमयेत् ॥ २.२७७ ॥\n\nमूलमन्त्रं समुच्चार्य पूर्णामेकां प्रपातयेत् ।\n\nभैरवाप्यायनार्थाय तथा पूर्णां प्रपातयेत् ॥ २.२७८ ॥\n\nपुनर्न्यूनातिरिक्तार्थं निश्छिद्रकरणाय च ।\n\nपश्चाद्धोमः प्रकर्तव्यो यथेच्छं तु वरानने ॥ २.२७९ ॥\n\nसर्वकामप्रदो होमस्तिलैः शस्तो घृतान्वितैः ।\n\nधान्यैर्धनार्थसिद्ध्यर्थं घृतगुग्गुलहोमतः ॥ २.२८० ॥\n\nजायते विपुला सिद्धिरधमा मध्यमोत्तमा ।\n\nश्वेतारविन्दैराज्याक्तैः बिल्वैश्च श्रियमाप्नुयात् ॥ २.२८१ ॥\n\nक्शीराक्ततिलहोमेन शान्तिकर्म वरानने ।\n\nसितरक्तपीतकृष्णैः शमनाकृष्टिपौष्टिकम् ॥ २.२८२ ॥\n\nमारणं च वरारोहे क्रमेण परिकल्पयेत् ।\n\nकुन्दपुष्पैः सुतार्थाय अशोकैः प्रियसंगमः ॥ २.२८३ ॥\n\nजातिकुट्मलकैः कन्या गान्धर्वी बकुलोद्भवैः ।\n\nनागैस्तु नागकन्या वै सिद्धार्थैः सिद्धकन्यका ॥ २.२८४ ॥\n\nचण्यकैश्चाप्यप्सरसो नरेन्द्रः फल्गुषेण तु ।\n\nघृताक्तेन वरारोहे समन्त्री सपुरोहितः ॥ २.२८५ ॥\n\nराज्ञी पुत्रसमोपेता वशं याति वरानने ।\n\nयक्षिणी वशमायाति पुष्पैश्चैव कदम्बजैः ॥ २.२८६ ॥\n\nविद्याधरी कुय्यकैश्च साधयेन्नात्र संशयः ।\n\nमृगीं बद्ध्वा तिलैर्होमः पद्मबिल्वैरधिष्ठितम् ॥ २.२८७ ॥\n\nभक्ष्यैर्ग्रासप्रमाणैस्तु धन्यैः प्रसृतिसंमितैः ।\n\nएवं होमानुसारेण साधको विधिसंस्थितः ॥ २.२८८ ॥\n\nपूजाहोमरतो नित्यं यान्यान्कामान्समीहते ।\n\nतांस्तान्स साधयत्येव भैरवस्य वचो यथा ॥ २.२८९ ॥\n\nइति श्रीस्वच्छन्दतन्त्रे द्वितीयः पटलः\n\nअधिवासं प्रवक्ष्यामि यथावदनुपूर्वशः ।\n\nवारिणा सुविशुद्धात्मा कृतकृत्यः प्रसन्नधीः ॥ ३.१ ॥\n\nभस्मोद्धूलितदेहस्तु मुद्रालङ्कारभूषितः ।\n\nजिह्मजेनोपवीतेन सवासा वा दिगम्बरः ॥ ३.२ ॥\n\nसुगन्धिगन्धलिप्ताङ्गः पुष्पस्रग्दामभूषितः ।\n\nदिव्याभरणसम्पन्नः सुप्रसन्नः सुभावितः ॥ ३.३ ॥\n\nसुधूपितः सुताम्बूलश्चन्दनागुरुचर्चितः ।\n\nमहद्वारप्रदेशे तु स्थित्वा प्रागिव भावितः ॥ ३.४ ॥\n\nद्वाराध्यक्षान् पूजयित्वा पुष्पप्रक्षेपणं ततः ।\n\nहुम्फट्कारप्रयोगेण तालाशब्दं विधाय च ॥ ३.५ ॥\n\nपार्ष्ण्यधोहस्तसंयोगाद्विघ्नप्रोच्चाटनाय वै ।\n\nपार्ष्ण्या भूमिगतान् हन्यात्तालया चान्तरिक्षगान् ॥ ३.६ ॥\n\nमन्त्रैर्दिव्यान् विशोध्यैवं यागहर्म्यं विशेत्ततः ।\n\nरक्षां पूर्ववदस्त्रेण परितः परिकल्पयेत् ॥ ३.७ ॥\n\nवर्मणा मायारूपेणाच्छाद्यैव तु मखालयम् ।\n\nततो दक्षिणदिग्भागे उपविश्य वरानने ॥ ३.८ ॥\n\nकरन्यासं यथापूर्वं दहनोत्पूयने तथा ।\n\nप्लावनाप्यायने चैव सकलीकरणं तथा ॥ ३.९ ॥\n\nपूर्ववन्मानसं यागमन्तर्देहे समाचरेत् ।\n\nशक्त्याधारमनन्तं च धर्मादिचरणावधि ॥ ३.१० ॥\n\nगात्रकाणि त्वधर्माद्यस्तथा सन्धानकीलकान् ।\n\nअधश्छादनमूर्ध्वं च पद्मकेसरकर्णिकाः ॥ ३.११ ॥\n\nपुष्कराणि च शक्तीश्च मण्डलान्मण्डलाधिपान् ।\n\nशिवान्तमासनं दद्यात्पूर्वरूपं ध्रुवेण तु ॥ ३.१२ ॥\n\nमूर्तिब्रह्मकलाव्यूहं नवतत्त्वं त्रितत्त्वकम् ।\n\nद्वात्रिंशदक्षरं देवं भैरवाष्टकमेव च ॥ ३.१३ ॥\n\nविद्याङ्गानि तथा देवीं क्षुरिकां लोचनत्रयम् ।\n\nशक्तित्रयं परं देवमङ्गषट्कसमन्वितम् ॥ ३.१४ ॥\n\nमुद्रामन्त्रांश्च द्रव्याणि यथास्थानं प्रकल्पयेत् ।\n\nसंकल्प्य च यथान्यायं यथायोगं प्रकल्पयेत् ॥ ३.१५ ॥\n\nसद्योजातं च वामं च अघोरं च यदुक्तवान् ।\n\nपुरुषेशौ च देवस्य दलस्थांश्चोपकल्पयेत् ॥ ३.१६ ॥\n\nहृदयादींस्ततः पञ्च दिशासु विदिशासु च ।\n\nपूर्वतो यावदीशान्तं भैरवावरणं बहिः ॥ ३.१७ ॥\n\nलोकपालांस्तदस्त्राणि पूर्वादीशान्तकावधि ।\n\nअस्त्राणि लोकपालांश्च भैरवाष्टकमेव च ॥ ३.१८ ॥\n\nपञ्चब्रह्माण्यथाङ्गानि एतान्यावरणानि हि ।\n\nक्रमेणोच्चारयेत्सर्वान् यावत्तद्गर्भमैश्वरम् ॥ ३.१९ ॥\n\nमन्त्रसन्धानमेतद्धि परमीकरणं शृणु ।\n\nउच्चारयेत्ततो देवं ह्रस्वदीर्घप्लुतान्वितम् ॥ ३.२० ॥\n\nतावदुच्चारयेन्मन्त्रं यावन्निर्वाणगोचरम् ।\n\nअधःशक्तेर्यावदूर्ध्वं सोमसूर्यपथान्तरा ॥ ३.२१ ॥\n\nपिङ्गलामध्यमार्गेण वर्णोच्चारक्रमेण तु ।\n\nदेवतापञ्चकं शक्तिं व्यापिनीं समनोन्मने ॥ ३.२२ ॥\n\nभेदयित्वा क्रमात्सर्वं यावद्वै निधनान्तिकम् ।\n\nनिस्तरङ्गं निरध्वाख्यं सकलव्यापि चोन्मनम् ॥ ३.२३ ॥\n\nतदध्यास्यानुलोम्येन हृत्पद्मे विनिवेशयेत् ।\n\nसर्वेष्वावरणेष्वेवं देवि तद्व्यापकं न्यसेत् ॥ ३.२४ ॥\n\nतेन चाधिष्ठिताः सर्वे सर्वकामफलप्रदाः ।\n\nयथा स्वरूपसंस्थानवर्णा ये कथिता मया ॥ ३.२५ ॥\n\nतथा ते विनियोक्तव्या मानसे मानसेन तु ।\n\nकर्णिकायां तु संस्थाप्य द्विधावस्थं च भैरवम् ॥ ३.२६ ॥\n\nशुद्धस्फटिकसंकाशं सर्वमन्त्रैरलंकृतम् ।\n\nतत्रापि परितो ज्ञेयमनिर्देश्यमनामयम् ॥ ३.२७ ॥\n\nयत्र नास्ति द्विधाभावो न मन्त्रादिप्रकल्पना ।\n\nओंकारबिन्दुनादानां विलयं तं विनिर्दिशेत् ॥ ३.२८ ॥\n\nतत्स्थानं दुर्लभं मत्वा सम्भवेन्न कदाचन ।\n\nयस्य नाग्रं च मूलं च दिशो विदिशस्तथा ॥ ३.२९ ॥\n\nन शब्दो नापि चाकाशं ध्यात्वा तत्तु विमुच्यते ।\n\nप्रथमं मानसं यागं पश्चाद्द्रव्यसमन्वितम् ॥ ३.३० ॥\n\nय एवं सततं कुर्याद्दैशिको यागतत्परः ।\n\nस्वहस्ते स्थण्डिले लिङ्गे मण्डले चरुके तथा ॥ ३.३१ ॥\n\nजले चाग्नौ च सम्पूज्य सम्यग्दीक्षाफलं लभेत् ।\n\nअकृत्वा मानसं यागं योऽन्यं यागं समारभेत् ॥ ३.३२ ॥\n\nअशिवः स तु विज्ञेयो न मोक्षाय विधीयते ।\n\nआत्मयागे कृते चैव देहशुद्धिः प्रजायते ॥ ३.३३ ॥\n\nअधिष्ठितं शिवेनैव तमाचार्यं विनिर्दिशेत् ।\n\nआत्मनिर्दहनं चैव मानसं च यदुक्तवान् ॥ ३.३४ ॥\n\nविदित्वा सम्यगाचार्यः पाशहा स शिवः स्मृतः ।\n\nयत्र यत्र स्थितो देशे यश्चैवं तु विधिं यजेत् ॥ ३.३५ ॥\n\nब्रह्महापि स मुच्येत किं पुनः शिवतत्परः ।\n\nसर्वावस्थागतश्चैव विषयैरनुरञ्जितः ॥ ३.३६ ॥\n\nसकृत्सम्पूज्य मुच्येत किं पुनर्यो दिने दिने ।\n\nएतत्तन्त्रोक्तविधिना यदुक्तं विधिपूर्वकम् ॥ ३.३७ ॥\n\nइज्यादि चान्यतन्त्रेऽपि तद्वैतत्कामिकं भवेत् ।\n\nनानासिद्धिगुणैर्युक्तं नानाकामफलप्रदम् ॥ ३.३८ ॥\n\nयोगसिद्धिश्च जायेत मुक्तिं च लभते ध्रुवम् ।\n\nसदाशिवोऽपि जानाति देवाश्चैवासुरादयः ॥ ३.३९ ॥\n\nएवं तु मानसं यागं कृत्वा बाह्यं समाचरेत् ।\n\nपरां वृत्तिमनुध्यायन् द्रव्याण्यादौ विलोकयेत् ॥ ३.४० ॥\n\nसितचन्दनकर्पूरं सुधूपं सितवाससी ।\n\nपुष्पाणि दिव्यगन्धीनि तिलव्रीहिघृतादिकम् ॥ ३.४१ ॥\n\nचूतपल्लवदर्भांस्तु सिद्धार्थान् खटिकां तथा ।\n\nकरणीं कर्तरीं चैव पाशबन्धनसूत्रकम् ॥ ३.४२ ॥\n\nवार्धानीं शिवकुम्भं च तथेध्मान् परिधीनपि ।\n\nसमिधो दन्तकाष्ठं च चरुस्थालीं स्रुचं स्रुवम् ॥ ३.४३ ॥\n\nतण्डुलांश्च तथा क्षीरमेवमादीन्यनेकशः ।\n\nततोऽर्घपात्रमादाय क्षालयेदस्त्रवारिणा ॥ ३.४४ ॥\n\nकवचेनावगुण्ठ्यैव प्रणवेन तु पूजयेत् ।\n\nउदकादिभिरष्टाङ्गः पूरयेत्तु वरानने ॥ ३.४५ ॥\n\nउदकं क्षीरकुसुमं कुशसर्षपतण्डुलाः ।\n\nप्रणवेनासनं सर्वं ततो मूर्तिं न्यसेत्प्रिये ॥ ३.४६ ॥\n\nभैरवावरणैर्युक्तां पूजयेत्तां यथाक्रमम् ।\n\nगन्धैः पुष्पैस्तथा धूपैर्मन्त्रसन्धानपूर्वकम् ॥ ३.४७ ॥\n\nमन्तव्यं परमं तत्त्वं ततश्चैवामृतीभवेत् ।\n\nपात्राणां त्रितयं कल्प्यं निरोधार्थे विधौ तथा ॥ ३.४८ ॥\n\nपश्वर्घे च प्रकल्प्यैवं शिवहस्तं प्रकल्पयेत् ।\n\nमन्त्रसन्धानकं प्राग्वन्नाडीसन्धानमेव च ॥ ३.४९ ॥\n\nमूलमन्त्रमनुस्मृत्य हृत्कण्ठतालुमध्यगम् ।\n\nभ्रूमध्यं शब्दकूटं तत्तुर्यस्थानं विभेदयेत् ॥ ३.५० ॥\n\nवामदक्षिणमध्ये तु विषुवत्स्थेन भेदयेत् ।\n\nद्वादशान्तं परं नीत्वा करस्थो मन्त्रविग्रहः ॥ ३.५१ ॥\n\nतस्याप्यनेन न्यायेन विलोमेन विशेद्धृदि ।\n\nआत्मनो रेचकेनैव पूरकेण विशेद्धृदि ॥ ३.५२ ॥\n\nनाडीसन्धानमेतद्धि शिवेन परिकीर्तितम् ।\n\nव्यापकं तु शिवं ध्यायेन्मन्त्रमूर्तिमधिष्ठितम् ॥ ३.५३ ॥\n\nदर्भं संगृह्य चास्त्रेण सप्तवाराभिमन्त्रितम् ।\n\nपञ्चगव्याय पात्रं तु शोधयेत्तु शिवाम्भसा ॥ ३.५४ ॥\n\nअस्त्रेण क्षालयेत्तच्च कवचेनावगुण्ठयेत् ।\n\nदर्भासनं ध्रुवेणैव मण्डलं तु प्रकल्पयेत् ॥ ३.५५ ॥\n\nतस्योपरि न्यसेत्पात्रं गोमयादीनि चाहरेत् ।\n\nपृथक्पात्रस्थितान्येव प्रोक्ष्यास्त्रेण शिवाम्भसा ॥ ३.५६ ॥\n\nगोमयं तु हृदामन्त्र्य गोमूत्रं शिरसा दधि ।\n\nशिखया वर्मणा क्षीरमस्त्रेणाज्यं कुशोदकम् ॥ ३.५७ ॥\n\nधाम्ना च मन्त्रयेत्पश्चाद्गोमयादीनि योजयेत् ।\n\nपूर्वसंस्कृतपात्रे तु स्वमन्त्रैर्गोमयादिकम् ॥ ३.५८ ॥\n\nसंयोज्य मन्त्रयेत्पश्चात्तैरेव हृदयादिभिः ।\n\nप्रणवेन तु संकल्प्य अनन्तं मूर्तिविग्रहम् ॥ ३.५९ ॥\n\nधामाङ्गानि च बाह्ये तु सम्पूज्यावरणस्थितिम् ।\n\nमन्त्रसन्धानकं कृत्वा अमृतीकरणं तथा ॥ ३.६० ॥\n\nशिवामृतं तत्संचिन्त्य सम्पूज्य स्थापयेत्ततः ।\n\nअस्त्राभिमन्त्रितं दर्भं गृहीत्वोल्लेखनं कुरु ॥ ३.६१ ॥\n\nयावद्भूमौ समन्तात्तु सौम्यास्यो दक्षिणे स्थितः ।\n\nततश्चैवोद्धरेच्छल्यमाजलान्तं व्यवस्थितम् ॥ ३.६२ ॥\n\nरेचितं भावयेच्छुद्धं मौक्तिकाद्यैः प्रपूरयेत् ।\n\nसमीकरणमस्त्रेण कवचेन तु सेचनम् ॥ ३.६३ ॥\n\nआकोटनमथास्त्रेण ततो मार्जनलेपने ।\n\nअस्त्रेण पञ्चगव्येन गन्धतोयेन चोपरि ॥ ३.६४ ॥\n\nशिवाम्भसास्त्रयुक्तेन विकिराण्यभिमन्त्रयेत् ।\n\nसप्तकृत्वोऽस्त्रमन्त्रेण स्थित्वा मन्त्रे तु प्राग्दिशः ॥ ३.६५ ॥\n\nऊर्ध्वाधो विकिरेद्धान्यान्यस्त्रभूतानि चिन्तयेत् ।\n\nचामरेण सुशुभ्रेण अस्त्रमन्त्रेण संहरेत् ॥ ३.६६ ॥\n\nऐशान्यभिमुखान्येव नैरृत्या यावदैश्वरम् ।\n\nपञ्चगव्येन सम्प्रोक्ष्य गन्धाम्भोभिः शिवाम्भसा ॥ ३.६७ ॥\n\nध्रुवेण श्रियमावाह्य पद्महस्तां सुलोचनाम् ।\n\nशुक्लपुष्पाणि मुञ्चन्तीं सर्वलक्षणसंयुताम् ॥ ३.६८ ॥\n\nनीलोत्पलदलश्यामां यागहर्म्यावलोकिनीम् ।\n\nब्रह्मस्थानोपविष्टां तु द्वाराभिमुखभद्रदाम् ॥ ३.६९ ॥\n\nगन्धपुष्पादिभिः पूज्य शिवकुम्भं प्रकल्पयेत् ।\n\nऐशानीं दिशमाश्रित्य पञ्चगव्येन मण्डलम् ॥ ३.७० ॥\n\nगन्धोदकेन संलिप्य शिवाम्भोऽस्त्रेण प्रोक्षयेत् ।\n\nअनन्ताद्यासनं दत्त्वा ध्रुवेणामण्डलावधि ॥ ३.७१ ॥\n\nसर्वदोषविनिर्मुक्तं कुम्भं चन्दनलेपितम् ।\n\nस्वस्तिकाद्यैश्चार्चयित्वा यवसिद्धार्थदूर्वभिः ॥ ३.७२ ॥\n\nसितसूत्रेण संवेष्ट्य वस्त्रपूतेन चाम्भसा ।\n\nसम्पूर्य सर्वतश्छन्नं चूताश्वत्थादिपल्लवैः ॥ ३.७३ ॥\n\nरत्नगर्भौषधीयुक्तं सहदेवादिभिर्गणैः ।\n\nप्रोक्ष्य चास्त्रेण संगृह्य कवचेनावगुण्ठितम् ॥ ३.७४ ॥\n\nआसनस्योपरि न्यस्येन्मूलमन्त्रमनुस्मरन् ।\n\nकलाध्वभैरवादीनि न्यस्यार्घादीन् प्रकल्पयेत् ॥ ३.७५ ॥\n\nमुद्रां बद्ध्वा हृदादीनि पूज्यान्यग्निदलादिषु ।\n\nगन्धपुष्पपवित्राद्यैः सितवस्त्रेण भूषयेत् ॥ ३.७६ ॥\n\nवामभागे तु कुम्भस्य पञ्चगव्येन मण्डलम् ।\n\nशिवाम्भसा तु सम्प्रोक्ष्य प्रणवेनासनं न्यसेत् ॥ ३.७७ ॥\n\nसम्प्रोक्ष्य च शिवाम्भोभिर्वार्धानीं मङ्गलान्विताम् ।\n\nकुम्भवच्चार्चयित्वा तामासनस्योपरि न्यसेत् ॥ ३.७८ ॥\n\nगन्धपुष्पपवित्राद्यैः पूजयित्वा तु वार्धनीम् ।\n\nउच्चार्यास्त्रं क्रमेणाग्रे द्रव्याणां वार्धनीं नयेत् ॥ ३.७९ ॥\n\nअच्छिन्नामनुलोमेन जलधारां तु पातयन् ।\n\nतत्स्थानात्तु समुद्धृत्य यावत्कोणं तु शाङ्करम् ॥ ३.८० ॥\n\nआचार्यः कलशं पश्चाद्भैरवेण समुद्धरेत् ।\n\nनयेद्वार्धानिमार्गेण तस्मिन् संस्थापयेत्पुनः ॥ ३.८१ ॥\n\nवार्धानीं स्थापयेत्पश्चादस्त्रमन्त्रमनुस्मरन् ।\n\nविशेषपूजामुभयोर्गन्धपुष्पपवित्रकैः ॥ ३.८२ ॥\n\nमन्त्रसन्धानकं कुर्यान्नाडीसन्धिमथोभयोः ।\n\nविकिरान् संहितान् पूर्वं वार्धान्याः कल्पयेदधः ॥ ३.८३ ॥\n\nअक्षतास्त्राण्यनेकानि शरकुन्तासिमुद्गराः ।\n\nचक्रपट्टिसवज्रादित्रिशूलान्तान्यनेकशः ॥ ३.८४ ॥\n\nयोगौको व्याप्य सर्वं तु तिर्यगूर्ध्वमधः स्थिताः ।\n\nवार्धान्यस्त्रस्य सर्वे ते रश्मिभूता व्यवस्थिताः ॥ ३.८५ ॥\n\nशिष्यस्य दक्षिणे हस्ते वार्धान्यस्त्रं तु संहितम् ।\n\nतेनैतं यज्ञरक्षार्थं यागादौ कलशं न्यसेत् ॥ ३.८६ ॥\n\nनैवेद्यं विविधं दत्त्वा नुत्वा विज्ञापयेद्विभुम् ।\n\nभगवंस्त्वत्प्रसादेन यागं निर्वर्तयाम्यहम् ॥ ३.८७ ॥\n\nसन्निधानं सदा तुभ्यमविघ्नार्थं सदा भव ।\n\nअनुज्ञातोत्थितो यायादर्घहस्तो दिगीश्वरान् ॥ ३.८८ ॥\n\nस्वनामपदविन्यासानोंकारादिनमोन्तगान् ।\n\nगन्धपुष्पपवित्राद्यैः पूजयेत्तान् प्रयत्नतः ॥ ३.८९ ॥\n\nइन्द्राद्यनन्तपर्यन्तांल्लोकपालान् प्रपूजयेत् ।\n\nततो मण्डलकं मध्ये यागभूमौ प्रकल्पयेत् ॥ ३.९० ॥\n\nपञ्चगव्येन लिप्त्वादौ गन्धतोयेन चोपरि ।\n\nशिवाम्भसास्त्रमन्त्रेण सम्प्रोक्ष्य त्ववगुण्ठयेत् ॥ ३.९१ ॥\n\nब्रह्मस्थानस्य पूर्वेण गुरून् पूज्य विनायकम् ।\n\nवायव्ये पूजयेद्देवि गन्धपुष्पैरनुक्रमात् ॥ ३.९२ ॥\n\nअथैतांस्तु नमस्कृत्य आज्ञां दत्तां विभावयेत् ।\n\nततस्तु मध्यदेशस्थं योगपीठं प्रकल्पयेत् ॥ ३.९३ ॥\n\nपूर्वोक्तेन विधानेन भैरवेशं वरानने ।\n\nपूजयित्वा पवित्राद्यैस्त्रिरावरणसंयुतम् ॥ ३.९४ ॥\n\nस्वध्यानगुणसंयुक्तं मुद्रालङ्कारभूषितम् ।\n\nमन्त्रसन्धानकं पूर्वं नाडीसन्धानमेव च ॥ ३.९५ ॥\n\nपरमीकरणं कुर्याद्व्यापकेन परेण तु ।\n\nनैवेद्यान् विविधाकारान् दत्त्वा मुद्रां प्रदर्शयेत् ॥ ३.९६ ॥\n\nप्रणिपातं जपं कृत्वा निवेद्य विधिपूर्वकम् ।\n\nपश्चाद्बलिः प्रदातव्यो मातृणां भूतसंहते ॥ ३.९७ ॥\n\nभूतेश्वराणां देवेशि क्षेत्रपालस्य सर्वतः ।\n\nततः स्नायादथोद्धूल्य अथवाचम्य सुव्रते ॥ ३.९८ ॥\n\nततोऽग्निकुण्डं गत्वा तु पूर्ववच्छोधनं तथा ।\n\nभैरवं पूजयेत्तत्र विधिदृष्टेन कर्मणा ॥ ३.९९ ॥\n\nअग्नेः सन्तर्पणं कुर्यात्सहस्रेण शतेन वा ।\n\nततश्चरुं च श्रपयेत्स्थालीं संगृह्य निर्व्रणाम् ॥ ३.१०० ॥\n\nशिवाम्भसा तु प्रक्षाल्य कवचेनावगुण्ठयेत् ।\n\nचन्दनाद्यैर्विलिम्पेत्तां मृष्टधूपेन धूपयेत् ॥ ३.१०१ ॥\n\nसूत्रेण वेष्टयेत्कण्ठे वर्मभूतेन सुव्रते ।\n\nदर्भेणास्त्रस्वरूपेण कल्पयेन्मण्डलं प्रिये ॥ ३.१०२ ॥\n\nप्रोक्ष्य चैव शिवाम्भोभिः कवचेनावगुण्ठयेत् ।\n\nआसनं तत्र विन्यस्येदनन्तादिशिवान्तकम् ॥ ३.१०३ ॥\n\nमूर्तिभूतां न्यसेत्स्थालीं तत्रस्थं भैरवं यजेत् ।\n\nत्रिरावरणसंयुक्तं गन्धपुष्पैरनुक्रमात् ॥ ३.१०४ ॥\n\nमानसेन प्रयोगेण भावपुष्पैर्वरानने ।\n\nचुल्लीं सम्प्रोक्ष्य चास्त्रेण कुण्डवच्चार्चयेत्ततः ॥ ३.१०५ ॥\n\nतत्र स्थालीं समारोप्य पश्चादग्निं न्यसेदधः ।\n\nक्षीरं प्रोक्ष्य शिवाम्भोभिस्तण्डुलांश्च समासतः ॥ ३.१०६ ॥\n\nमन्त्रेणाष्टशतेनैव प्रक्षिप्य पाचयेच्छनैः ।\n\nमूलमन्त्रेण देवेशि एकचित्तः समाहितः ॥ ३.१०७ ॥\n\nचालनोद्घाटनादीनि अस्त्रमन्त्रेण कारयेत् ।\n\nतप्ताभिधारं सुस्विन्ने अङ्गैश्चैव प्रकल्पयेत् ॥ ३.१०८ ॥\n\nत्रिभिस्त्रिभिर्घृतेनैव स्रुवेण जुहुयात्प्रिये ।\n\nभूमौ मण्डलकं कृत्वा प्रणवेनावतारयेत् ॥ ३.१०९ ॥\n\nस्थालीमाज्योपलिप्तां तु शीताघारं च होमयेत् ।\n\nभैरवेण षडङ्गेन वषड्जातियुतेन च ॥ ३.११० ॥\n\nमण्डलं कुण्डसामीप्ये कृत्वा दर्भासनं न्यसेत् ।\n\nस्थाल्यां तस्योपरि न्यस्य सम्पातं मन्त्रसंहिताम् ॥ ३.१११ ॥\n\nड्wइवेदि प्रिन्त्स्स्था(ल्यां लीं) तस्योपरि\n\nजपन्नेकैकयाहुत्या पातयेद्भैरवेण तु ।\n\nअष्टोत्कृष्टशतेनैव परामृतमनुस्मरन् ॥ ३.११२ ॥\n\nरजस्यादौ ततो देवि कर्तर्यां करणौ तथा ।\n\nखटिकातिलाज्यसम्पातं मूलमन्त्रेण कारयेत् ॥ ३.११३ ॥\n\nत्रिभागं कल्पयित्वा तं चरुं स्थाल्यां तु संस्थितम् ।\n\nशिवाग्निसाधकेभ्यश्च शिवायाग्रं निवेदयेत् ॥ ३.११४ ॥\n\nद्वितीयं होमयेदग्नौ साधकेभ्यस्तृतीयकम् ।\n\nचरुं पात्रे तु संगृह्य पूजयेद्भैरवेण तु ॥ ३.११५ ॥\n\nपुष्पधूपादिभिर्नीत्वा धाम्नैतं विनिवेदयेत् ।\n\nहृदाद्यावरणस्थानां दशमांशं निवेदयेत् ॥ ३.११६ ॥\n\nकलशेऽप्येवमेवं तु अग्नौ होम्यश्चरुः स्रुचा ।\n\nभैरवस्य शतं होम्यमङ्गानां तु दशांशकम् ॥ ३.११७ ॥\n\nसाधकेभ्यस्तु यच्छेषं पिधाय स्थापयेत्प्रिये ।\n\nविनायके शतं होम्यं भूपरिग्रहणे तथा ॥ ३.११८ ॥\n\nअधिवासे तथैवेह अष्टोत्तरशतं हुतिः ।\n\nप्रायश्चित्तनिमित्तं तु अनुलोमविलोमके ॥ ३.११९ ॥\n\nन्यूनातिरिक्ते देवेशि अष्टोत्तरशतं हुतिः ।\n\nभैरवं पूजयित्वाथ प्रार्थ्यानुज्ञां वरानने ॥ ३.१२० ॥\n\nशिशोः कर्म प्रकर्तव्यं यथा भवति तच्छृणु ।\n\nद्वारे मण्डलकं कृत्वा दर्भं तस्योपरि न्यसेत् ॥ ३.१२१ ॥\n\nप्रणवेनासनं कल्प्यं शिष्यं तस्मिन्निवेशयेत् ।\n\nसमपादं स्तब्धकायं सौम्याननकृताञ्जलिम् ॥ ३.१२२ ॥\n\nगुरुः पूर्वमुखोऽस्त्रेण प्रोक्षयेत्तं शिवाम्भसा ।\n\nभस्मना ताडयेन्मूर्ध्नि अस्त्रमन्त्रेण चालभेत् ॥ ३.१२३ ॥\n\nनाभ्यूर्ध्वं त्रींस्तथा वारान्नभ्यधस्त्रीन् प्रकल्पयेत् ।\n\nशिवं न्यासाङ्गसहितं पूजयेद्भैरवेण तु ॥ ३.१२४ ॥\n\nवस्त्रं सम्प्रोक्ष्य चास्त्रेण कवचेनावगुण्ठयेत् ।\n\nपूजयेद्भैरवेणैव मुखं प्रच्छादयेत्तथा ॥ ३.१२५ ॥\n\nहस्ताभ्यां तं गृहीत्वाथ विशेज्जवनिकान्तरम् ।\n\nदेवस्याभिमुखं कृत्वा पुष्पं प्राणौ प्रदापयेत् ॥ ३.१२६ ॥\n\nप्रक्षेपयेत्ततो धाम्ना मुखमुद्घाट्य दर्शयेत् ।\n\nविद्यामन्त्रगणैः सार्धं कारणं ससदाशिवम् ॥ ३.१२७ ॥\n\nअज्ञानपटनिर्मुक्तः प्रबुद्धः पशुरीक्षते ।\n\nदण्डवद्धरणीं गत्वा प्रणिपत्य पुनः पुनः ॥ ३.१२८ ॥\n\nकृतकृत्यः प्रहृष्टात्मा प्रहृष्टनयनं शिशुम् ।\n\nउत्थाप्य हस्तान् संगृह्य दक्षिणां मूर्तिमानयेत् ॥ ३.१२९ ॥\n\nतत्र मण्डलकं कृत्वा पुष्पेण प्रणवासनम् ।\n\nतस्योपरि शिशुं न्यस्य ऊर्ध्वकायमुदङ्मुखम् ॥ ३.१३० ॥\n\nगुरुः पूर्वाननः स्थित्वा प्रोक्षणादीनि कारयेत् ।\n\nउपवेश्य ततः कृत्वा सकलीकरणे विधिम् ॥ ३.१३१ ॥\n\nविशेषफलसिद्ध्यर्थं मुमुक्षोः साधकस्य वा ।\n\nगन्धदिग्धौ करौ कृत्वा अस्त्रेण परिशोधयेत् ॥ ३.१३२ ॥\n\nकवचेनावगुण्ठ्यैतौ प्लावयेदमृतेन तु ।\n\nअनन्तमासनं कल्प्यं भैरवाङ्गानि विन्यसेत् ॥ ३.१३३ ॥\n\nव्योम्न्यात्मानं योजयित्वा शिशोः शोष्या तनुः प्रिये ।\n\nआग्नेयीं धारणां ध्यात्वा निर्दह्यास्त्रेण तं शिशुम् ॥ ३.१३४ ॥\n\nधूमज्वालाविनिर्मुक्तं दग्धकायं विभावयेत् ।\n\nभस्मीभूतं ततः शान्तं प्लावयेदमृतेन तु ॥ ३.१३५ ॥\n\nव्योमवच्चिन्तयेद्देहं चैतन्यं कनकाग्निवत् ।\n\nशक्तिन्यासं न्यसेत्पूर्वं कमलं प्रणवेन तु ॥ ३.१३६ ॥\n\nतस्योपरि तदात्मानं ध्यायेज्ज्योतिर्मयं शुभम् ।\n\nमूर्तिमन्त्रं समुच्चार्य मूर्तिभूतं प्रकल्पयेत् ॥ ३.१३७ ॥\n\nपूर्वोद्धृतेन मन्त्रेण प्लावयेदमृतेन तु ।\n\nमन्त्रन्यासो यथापूर्वमष्टात्रिंशत्कलावधि ॥ ३.१३८ ॥\n\nकलाध्वानं न्यसेत्पश्चाच्छान्त्यतीताद्यनुक्रमात् ।\n\nस्फटिकाभा तथा कृष्णा रक्ता शुक्ला च पीतका ॥ ३.१३९ ॥\n\nशान्त्यतीतादिका ज्ञेयास्तत्त्वभूतास्तु ताः कलाः ।\n\nधाम्नावाह्य तथाङ्गानि न्यस्यान्तःकरणं भवेत् ॥ ३.१४० ॥\n\nआत्मान्तःकरणे यद्वत्तद्वत्पूजां समारभेत् ।\n\nधाम प्रोच्चार्य सन्दध्यात्सबाह्याभ्यन्तरं पुनः ॥ ३.१४१ ॥\n\nशिवहस्ते विभुं ध्यात्वा मन्त्रग्रामं सुजाज्वलम् ।\n\nधामोच्चार्य च सन्धाय शिष्यमूर्ध्नि करं न्यसेत् ॥ ३.१४२ ॥\n\nअधोमुखेन हृत्पृष्ठे शिवहस्तेन चालभेत् ।\n\nउत्थाप्य दत्त्वा पुष्पं तु अञ्जलौ भैरवेण तु ॥ ३.१४३ ॥\n\nप्रवेश्याभ्यर्चयेच्छम्भुं शिवमुच्चार्य निक्षिपेत् ।\n\nनिर्गत्य वन्दयेद्देवं दण्डवत्त्रिः प्रदक्षिणम् ॥ ३.१४४ ॥\n\nशिवकुम्भाग्निमध्यस्थं स्थण्डिलस्थं च वन्दयन् ।\n\nशिवपूजाग्निकार्यादौ सकलीकृतविग्रहः ॥ ३.१४५ ॥\n\nनान्यथा प्राक्स्वरूपेण पूजनार्हो भवेत्तु सः ।\n\nनीत्वा कुण्डसमीपं तं शिष्यहस्तावियोगतः ॥ ३.१४६ ॥\n\nआत्मसव्येऽथ दिग्भागे मण्डलं प्रणवेन तु ।\n\nप्रणवेनासनं दत्त्वा तस्योपरि शिशुं न्यसेत् ॥ ३.१४७ ॥\n\nउपवेश्य करे दर्भं भैरवेण समर्पयेत् ।\n\nमूलं शिष्यस्य हस्तस्थं साग्रमाचार्यजङ्घयोः ॥ ३.१४८ ॥\n\nपिङ्गला मध्यमा नाडी शिष्यदेहाद्विनिर्गता ।\n\nसैवात्र दर्भभूता तु गुरुनाड्यां लयं गता ॥ ३.१४९ ॥\n\nनाडीसन्धानहेत्वर्थं भैरवेणाहुतित्रयम् ।\n\nतया नाड्या प्रवेष्टव्यं शिष्यस्य हृदये सकृत् ॥ ३.१५० ॥\n\nग्रहणाकर्षणार्थं तु गृह्णन्मुञ्चन् पुनः पुनः ।\n\nदीक्षाकाले यतश्चैवं तदर्थं नाडिसंहतिः ॥ ३.१५१ ॥\n\nशिष्यस्याथ शिरोभूमौ भैरवेण विधाय तु ।\n\nसम्पातं सर्वमन्त्रैस्तु ध्रुवेणाज्याहुतिं क्षिपेत् ॥ ३.१५२ ॥\n\nमूलमन्त्रं समुच्चार्य स्वा इत्यग्नौ प्रपातयेत् ।\n\nहेति शिष्यस्य शिरसि सम्पातः शिवचोदितः ॥ ३.१५३ ॥\n\nशिष्.यदेहे तु ये मन्त्राः सबाह्याभ्यन्तरं स्थिताः ।\n\nकुण्डस्थाः पूजिता ये तु धामाद्यावरणान्तगाः ॥ ३.१५४ ॥\n\nयुगपत्तर्पणं तेषां सम्पातस्तेन कीर्तितः ।\n\nएकैकस्यात्र मन्त्रस्य आहुतित्रितयेन तु ॥ ३.१५५ ॥\n\nउत्थाप्य च ततः शिष्यं तदर्थं मन्त्रतर्पणम् ।\n\nभैरवाय शतं हुत्वा हृदादौ दशकं हुतिः ॥ ३.१५६ ॥\n\nधाम्ना चोत्थाय होतव्यं पूर्णाहुत्यानुतर्पयेत् ।\n\nमन्त्राणां दीपनं कुर्याद्धामाद्यस्त्रावधि क्रमात् ॥ ३.१५७ ॥\n\nहुंकारद्वयमध्ये तु मूलमन्त्रं समुच्चरन् ।\n\nप्रणवादिफडन्तेन आहुतीः प्रतिपादयेत् ॥ ३.१५८ ॥\n\nहृदादीनां च सर्वेषां जातिरुक्तात्र दीपने ।\n\nपाशानां बन्धनार्थाय मन्त्राणां दीपनं स्मृतम् ॥ ३.१५९ ॥\n\nमन्त्राः करणभूतास्तु पशुकार्यस्य साधने ।\n\nआचार्यः करणं प्रोक्तः शिवरूपो यतः स्मृतः ॥ ३.१६० ॥\n\nक्रूरकार्ये तु कर्तव्ये मन्त्रान् सन्दीप्य योजयेत् ।\n\nक्रूरजात्यनुरूपेण वाचकान् योजयेत्सदा ॥ ३.१६१ ॥\n\nभ्रुकुटीकरालवदनान् वाच्यरूपान् विचिन्तयेत् ।\n\nसौम्यजातियुतान् सौम्ये सौम्यरूपान् विचिन्तयेत् ॥ ३.१६२ ॥\n\nपाशकर्म ततो वक्ष्ये कन्याकर्तितसूत्रकम् ।\n\nत्रिगुणं त्रिगुणीकृत्य पाशबन्धनसूत्रकम् ॥ ३.१६३ ॥\n\nशिवाम्भोऽस्त्रेण सम्प्रोक्ष्य कवचेनावगुण्ठयेत् ।\n\nपूजयित्वा विधानेन गन्धपुष्पादिधूपकैः ॥ ३.१६४ ॥\n\nप्रसारयेद्गृहीत्वा तन्मूर्धाद्यङ्गुष्ठकावधि ।\n\nशिष्यस्य स्तब्धदेहस्य नाडीभूतं विचिन्तयेत् ॥ ३.१६५ ॥\n\nसुषुम्ना मध्यमा नाडी सर्वनाडीसमन्विता ।\n\nओंकारादि स्वनाम्ना तु नमस्कारावसानकम् ॥ ३.१६६ ॥\n\nशिष्यदेहस्थितां नाडीं सूत्रे संगृह्य योजयेत् ।\n\nगन्धपुष्पादिभिः पूज्य कवचेनावगुण्ठयेत् ॥ ३.१६७ ॥\n\nसन्निधानाहुतीस्तिस्रः स्वनामपदजातिकाः ।\n\nशिवाम्भोऽस्त्रेण सम्प्रोक्ष्य शिष्यस्य हृदयं पुनः ॥ ३.१६८ ॥\n\nताडयेदस्त्रपुष्पेण हृदि चित्संहृता भवेत् ।\n\nहुंकारोच्चारयोगेन रेचकेन विशेद्धृदि ॥ ३.१६९ ॥\n\nनाडीरन्ध्रेण गत्वा तु चैतन्यं भावयेच्छिषोः ।\n\nकदम्बगोलकाकारं स्फुरत्तारकसन्निभम् ॥ ३.१७० ॥\n\nहृत्स्थं छित्त्वास्त्रखड्गेन हुम्फट्कारान्तजातिना ।\n\nधाम्ना चाङ्कुशरूपेण कर्षेच्छक्त्यवधि क्रमात् ॥ ३.१७१ ॥\n\nद्वादशान्तं तु संगृह्य सम्पुट्य हृदयेन तु ।\n\nसंहारमुद्रया योज्यं सूत्रे नाडीप्रकल्पिते ॥ ३.१७२ ॥\n\nव्यापकं भावयित्वा तु कवचेनावगुण्ठयेत् ।\n\nभैरवेणाहुतीस्तिस्रः सन्निधानस्य हेतवे ॥ ३.१७३ ॥\n\nद्वितीयः सूत्रदेहस्तु पाशा यत्र स्थितास्त्विमे ।\n\nबन्द्याश्चेद्यास्तथा दाह्याः सूत्रस्थाने न विग्रहे ॥ ३.१७४ ॥\n\nपाशास्तु त्रिविधा भाव्या मायीयाणवकर्मजाः ।\n\nचैतन्यरोधकास्त्वेते कार्यकारणरूपिणः ॥ ३.१७५ ॥\n\nमलः कर्म निमित्तं तु नैमित्तिकमतः परम् ।\n\nआधाररूपं नैमित्तं शरीरभुवनादिकम् ॥ ३.१७६ ॥\n\nनिमित्तमभिलाषाख्यं विचित्रैर्हेतुरूपकैः ।\n\nतांश्चावलोकयेत्सूत्रे बन्ध्यबन्धनहेतुतः ॥ ३.१७७ ॥\n\nपाशानां ताडनं कार्यं हुम्फट्कारान्तजातिना ।\n\nस्वनामप्रणवाद्येन शान्त्यतीताद्यनुक्रमात् ॥ ३.१७८ ॥\n\nपुष्पेण ताडयेन्मूर्ध्नि ग्राह्यं हूमादि योजयेत् ।\n\nहुंफ.कारान्तयोगेनागृह्य संहारमुद्रया ॥ ३.१७९ ॥\n\nधाम्ना तु योजयेत्सूत्रे नमस्कारान्तयोगिना ।\n\nएवं शान्त्यादिकान् पाशान् स्थानात्संगृह्य योजयेत् ॥ ३.१८० ॥\n\nभावयेत्त्रिविधान् पाशान् पञ्चतत्त्वाध्वव्यापकान् ।\n\nत्रयाणां व्यापिका शक्तिः क्रियाख्या पारमेश्वरी ॥ ३.१८१ ॥\n\nशान्त्यतीतादिभेदेन पञ्चसंज्ञाप्रतिष्ठिता ।\n\nआधेयग्रह आधारं गृहीतं भावयेत्पशोः ॥ ३.१८२ ॥\n\nगन्धपुष्पादिभिः पूज्य सूत्रे पाशांश्तु तर्पयेत् ।\n\nशान्त्यतीताक्रमेणैव आहुतीनां त्रयं त्रयम् ॥ ३.१८३ ॥\n\nसन्निधानाय पाशानामतः पाशांस्तु दीपयेत् ।\n\nस्वनामजातिफट्कारधामभिश्च त्रयं त्रयम् ॥ ३.१८४ ॥\n\nविश्लेषकरणार्थं तु पाशानां दीपनं भवेत् ।\n\nदीप्ताः पाशास्ततो बन्ध्यास्ताडनग्रहणादिना ॥ ३.१८५ ॥\n\nसूत्रस्थांस्ताडयेत्पुष्पैः स्वदेहस्थानिव क्रमात् ।\n\nधाम्ना च सम्पुटीकृत्य स्वनाम्ना च सकृत्सकृत् ॥ ३.१८६ ॥\n\nबन्धने तु प्रयोगोऽयं सूत्रे ग्रन्थीन् प्रदापयेत् ।\n\nबन्धने परिमाणं च कर्मणो विषयस्य च ॥ ३.१८७ ॥\n\nषट्त्रिंशत्तत्त्वमध्यस्थो भुङ्क्ते भोगं न चान्यथा ।\n\nपाशान् संस्थाप्य पात्रे तु संपातं जुहुयात्सकृत् ॥ ३.१८८ ॥\n\nपात्रसम्पुटमध्यस्थान् स्थण्डिले विनिवेदयेत् ।\n\nनीत्वा समर्पयेत्कुम्भे पाशान् संरक्ष हे विभो ॥ ३.१८९ ॥\n\nदर्भं विमोचयेच्छिष्यं पुष्पं पाणौ प्रदापयेत् ।\n\nस्ह्तण्डिले शिवकुम्भे च शिवाग्नौ च प्रपूजयेत् ॥ ३.१९० ॥\n\nततः प्रदक्षिणं कृत्वा दण्डवन्निपतेद्भुवि ।\n\nउत्थाप्य पञ्चगव्यादीन् दद्याद्वै भैरवेण तु ॥ ३.१९१ ॥\n\nगोमयेन शुचौ देशे कार्यं मण्डलकत्रयम् ।\n\nएकस्मिन्मण्डले विष्टः पञ्चगव्यं शिशुः पिबेत् ॥ ३.१९२ ॥\n\nउपविश्य द्वितीये तु चरुकं प्राशयेद्बुधः ।\n\nआचम्य दन्तकाष्ठं तु तृतीये मण्डले स्थितः ॥ ३.१९३ ॥\n\nभक्षयित्वा च देवेशि ततश्चैव विनिक्षिपेत् ।\n\nपूर्वं पश्चात्तथैशोर्ध्वं चोत्तरस्यां च शोभनम् ॥ ३.१९४ ॥\n\nअन्यस्यामशुभं विद्धि तस्य होमः शतं भवेत् ।\n\nआचार्यो जुहुयात्पश्चात्प्रायश्चित्तं शिवेन तु ॥ ३.१९५ ॥\n\nविधेर्न्यूनातिरिक्तस्य चित्तविक्षेपकर्मणि ।\n\nअष्टोत्तरशतं हुत्वा प्रायश्चित्ताद्विशुद्ध्यति ॥ ३.१९६ ॥\n\nपश्चात्सन्तर्पयेद्धोमसहस्रेण शतेन वा ।\n\nमन्त्रांश्च दशभागेन वह्नौ नैवेद्यदापनम् ॥ ३.१९७ ॥\n\nविशेषपूजनं चार्घं मुद्राबन्धं वरानने ।\n\nस्तोत्रं वाद्यं ततः कृत्वा चरुं प्राश्य विसर्जयेत् ॥ ३.१९८ ॥\n\nनिरोधार्घेण चार्घं तु दत्त्वा चैव वरानने ।\n\nरेचकेन तु संगृह्य भैरवं तमनुस्मरन् ॥ ३.१९९ ॥\n\nमुष्टिना पूरितं नीत्वा पूजयित्वा वरानने ।\n\nअग्निष्ठं वै पूरकेण गृहीत्वा स्थापयेत्पुनः ॥ ३.२०० ॥\n\nतत्रस्थं पूजयित्वा च कलशे तु विनिक्षिपेत् ।\n\nकुसुमादिभिरभ्यर्च्य कुम्भ एव तु भैरवम् ॥ ३.२०१ ॥\n\nप्रक्षिप्य चैव निर्माल्यं गोमयेन स्पृशेत्प्रिये ।\n\nशिवाम्भसा तु सम्प्रोक्ष्य शिष्ये शय्यां प्रकल्पयेत् ॥ ३.२०२ ॥\n\nगृहिणो दर्भशय्यां तु यतेर्वै भस्मना प्रिये ।\n\nपूर्वाशिरा गृही कार्यो यतिर्वै दक्षिणाशिराः ॥ ३.२०३ ॥\n\nतत्र स्थितस्य शिष्यस्य शिखाबन्धं वरानने ।\n\nसिद्धार्थरोचनाद्यैश्च रक्षां कुर्यादसिं स्मरन् ॥ ३.२०४ ॥\n\nभस्मना रोचनाद्यैश्च अस्त्रप्राकारचिन्तनम् ।\n\nकवचेनावगुण्ठ्यैव शिष्यं तु स्वापयेत्ततः ॥ ३.२०५ ॥\n\nततश्चैव तु निर्गत्य बलिकर्म समारभेत् ।\n\nबलिस्तु कल्पितः पूर्वं सर्वभूतेष्वथादरात् ॥ ३.२०६ ॥\n\nतं तु संगृह्य देवेशि पूर्वादीशान्तकं क्षिपेत् ।\n\nभूता ये विविधाकारा दिव्यभौमान्तरिक्षगाः ॥ ३.२०७ ॥\n\nपातालतलसंस्थाश्च शिवयागे सुभाविताः ।\n\nध्रुवादिसर्वभूताश्च ऐन्द्राद्याशास्थिताश्च ये ॥ ३.२०८ ॥\n\nस्वाहाकारसमायोगात्तृप्यन्तूच्चारयन् क्षिपेत् ।\n\nनमस्कारेण सम्पूज्य गन्धैर्धूपैरनुक्रमात् ॥ ३.२०९ ॥\n\nपूर्वादीशानपर्यन्तमधश्चोर्ध्वं समन्ततः ।\n\nकोणस्थान् क्षेत्रपालांश्च पतिताञ्छ्वपचानपि ॥ ३.२१० ॥\n\nबलिं दत्त्वा तु सर्वेभ्य आचम्य च वरानने ।\n\nसकलीकरणं कृत्वा क्रमेण प्राशयेच्चरुम् ॥ ३.२११ ॥\n\nसहायैः सहितो वीर एकचित्तः समाहितः ।\n\nप्राङ्मुख उदङ्मुखो वा मण्डलस्थः पृथक्पृथक् ॥ ३.२१२ ॥\n\nपञ्चगव्यं पिबेत्पूर्वं चरुकं दन्तधावनम् ।\n\nप्राश्यैवं सकलीकृत्य रक्षां पूर्ववदेव च ॥ ३.२१३ ॥\n\nयागबूमौ स्वपेत्पाश्चाच्छिष्यैः सह वरानने ।\n\nभैरवध्यानयोगेन समाधौ जाग्रदेव वा ॥ ३.२१४ ॥\n\nस्वच्छन्दतन्त्रेऽधिवासपटलस्तृतीयः\n\nअधिवासानन्तरभाविनीं दीक्षां प्रस्तावयितुं श्रीभैरव उवाच\n\nप्रत्यूषे विमले कृत्वा शौचाद्यान् पुर्र्ववत्क्रमात् ।\n\nसकलीकरणं कृत्वा पूर्ववत्प्रविशेद्गृहम् ॥ ४.१ ॥\n\nशिष्यश्च शुचिराचान्तः पुष्पहस्तः (...) गुरुं ततः ।\n\nप्रणम्य शिरसा (...) हृष्टो गुरोः स्वप्नान्निवेदयेत् ॥ ४.२ ॥\n\nशुभान् स्वप्नान् प्रवक्ष्यामि अशुभांश्च वरानने ।\n\nस्वप्नेषु मदिरापानमाममांसस्य भक्षणम् ॥ ४.३ ॥\n\nक्रिमिविष्ठानुलेपं च रुधिरेणाभिषेचनम् ।\n\nभक्षणं दधिभक्तस्य श्वेतवस्त्रानुलेपनम् ॥ ४.४ ॥\n\nश्वेतातपत्रं मूर्धस्थं श्वेतस्रग्दाम भूषणम् ।\n\nसिंहासनं रथं यानं ध्वजं राज्याभिषेचनम् ॥ ४.५ ॥\n\nरत्नाङ्गाभरणादीनि ताम्बूलं फलमेव च ।\n\nदर्शनं श्रीसरस्वत्योः शुभनार्यवगूहनम् ॥ ४.६ ॥\n\nनरेन्द्रैरृषिभिर्देवैः सिद्धविद्याधरैर्गणैः ।\n\nआचार्यैः सह संवादं कृत्वा स्वप्ने प्रसिद्ध्यति ॥ ४.७ ॥\n\nनदीसमुद्रतरणमाकाशगमनं तथा ।\n\nभास्करोदयनं चैव प्रज्वलन्तं हुताशनम् ॥ ४.८ ॥\n\nग्रहनक्षत्रताराणां चन्द्रबिम्बस्य दर्शनम् ।\n\nहर्म्यस्यारोहणं चैव प्रासादशिखरेऽपि वा ॥ ४.९ ॥\n\nनराश्ववृषपोतेभतरुशैलाग्ररोहणम् ।\n\nविमानगमनं चैव सिद्धमन्त्रस्य दर्शनम् ॥ ४.१० ॥\n\nलाभः सिद्धचरोश्चैव देवादीनां च दर्शनम् ।\n\nगुटिकां दन्तकाष्ठं च खड्गपादुकरोचनाः ॥ ४.११ ॥\n\nउप्वीताञ्जनं चैव अमृतं पारतौषधीः ।\n\nशक्तिं कमण्डलुं पद्ममक्षसूत्रं मनःशिलाम् ॥ ४.१२ ॥\n\nप्रज्वलत्सिद्धद्रव्याणि गैरिकान्तानि यानि च ।\n\nदृष्ट्वा सिद्ध्यति स्वप्नान्ते क्षितिलाभं व्रणं तथा ॥ ४.१३ ॥\n\nक्षतजार्णवसांग्रामतरणं विजयं रणे ।\n\nज्वलत्पितृवनं रम्यं वीरवीरेशिभिर्वृतम् ॥ ४.१४ ॥\n\nवीरवेतालसिद्धैश्च महामांसस्य विक्रयम् ।\n\nमहापाशोः संविभागं लब्ध्वा देवेभ्य आदरात् ॥ ४.१५ ॥\n\nआत्मना पूजयन् देवं जपन् ध्यायन् स्तुवन्नपि ।\n\nसुहुतं चानलं दीप्तं पूजितं वा प्रपश्यति ॥ ४.१६ ॥\n\nहंससारसचक्राह्वमयूरशवरोहणम् ।\n\nमातृभिर्भैरवश्चैव मातृरुद्रगणैः सह ॥ ४.१७ ॥\n\nभैरवं भैरवीं दृष्ट्वा सिद्ध्यत्यत्र न संशयः ।\n\nशुभाः स्वप्ना मयाख्याता अशुभांश्च निबोध मे ॥ ४.१८ ॥\n\nतैलाभ्यङ्गस्तथा पानं विशनं च रसातले ।\n\nअन्धकूपे च पतनमथ पङ्के निमज्जनम् ॥ ४.१९ ॥\n\nवृक्षवाहनयानेभ्यः पतनं हर्म्यपर्वतात् ।\n\nकर्तनं कर्णनासाभ्यामथ वा हस्तपादयोः ॥ ४.२० ॥\n\nपतनं दन्तकोशानामृक्षवानरदर्शनम् ।\n\nवेतालक्रूरसत्वानां तथैव कालपूरुषाः ॥ ४.२१ ॥\n\nकृष्णोर्ध्वकेशा मलिनाः कृष्णमाल्याम्बरच्छदाः ।\n\nरक्ताक्षी स्त्री च यं स्वप्ने पुरुषं त्ववगूहयेत् ॥ ४.२२ ॥\n\nम्रियते नात्र संदेहो यदि शान्तिं न कारयेत् ।\n\nगृहप्रसादभेदं च शय्यावस्त्रासनेषु च ॥ ४.२३ ॥\n\nआत्मनोऽभिभवं संख्य आत्मद्रव्यापहारणम् ।\n\nखरोष्ट्रश्वसृगालेषु कङ्कगृध्रबकेषु च ॥ ४.२४ ॥\n\nमहिषोलूककाकेषु रोहणं च प्रवर्तनम् ।\n\nभक्षणं पक्वमांसस्य रक्तमाल्यानुलेपनम् ॥ ४.२५ ॥\n\nकृष्णरक्तानि वस्त्राणि विकृतात्मा प्रपश्यति ।\n\nहसनं वल्गनं स्वप्ने म्लानस्रग्दामधारणम् ॥ ४.२६ ॥\n\nस्वमांसोत्कर्तनं बन्धं कृष्णसर्पेण भक्षणम् ।\n\nउद्वाहं च तथा स्वप्ने दृष्ट्वा नैव प्रसिध्यति ॥ ४.२७ ॥\n\nअशुभा ह्येवमाख्याता विज्ञेया देशिकोत्तमैः ।\n\nशुभास्तत्रानुमेद्यास्तु अशुभेषु तु होमयेत् ॥ ४.२८ ॥\n\nअष्टोत्तरशतं धाम्ना प्रायश्चित्ताद्विशुद्ध्यति ।\n\nपूर्ववत्सकलीकृत्य विघ्नोच्चाटनरक्षणम् ॥ ४.२९ ॥\n\nवेष्टनं पूर्ववत्कुर्याच्छिवम्भः शिवहस्तकम् ।\n\nलोकपालांस्तु संपूज्य शिवकुम्भं च स्थण्डिलम् ॥ ४.३० ॥\n\nअग्निकार्यं यथापूर्वं पूर्णाहुतिप्रपातनम् ।\n\nप्रायश्चित्तं ततः पश्चाद्दुस्वप्नार्थं यदुक्तवान् ॥ ४.३१ ॥\n\nएवं पूजादिकं कृत्वा विसृज्य स्थण्डिलच्छिवम् ।\n\nनिर्माल्यापनयं कृत्वा भूमिं संशोध्य पूर्ववत् ॥ ४.३२ ॥\n\nनित्यकर्म ततः कुर्यात्पूजाहोमजपादिकम् ।\n\nनित्याह्निके समाप्ते तु नैमित्तिकमथाचरेत् ॥ ४.३३ ॥\n\nउपलिप्य शिवाम्भोभिर्ब्रम्ह्मस्थानं प्रपूजयेत् ।\n\nभावेन गन्धपुष्.पाद्यैः ततो मण्डलमालिखेत् ॥ ४.३४ ॥\n\nकरणीं खटिकां चैव भैरवेण प्रपूजयेत् ।\n\nधाम्ना तु रजसां पातः सिताद्यश्वागमोदितः ॥ ४.३५ ॥\n\nनिष्पन्ने मण्डले स्नात्वा नित्यकर्म समाचरेत् ।\n\nनित्यकर्मसमाप्तौ तु कुर्यान्नैमित्तिकं बुधः ॥ ४.३६ ॥\n\nस्नानादि पूर्वमन्त्रैः सकलीकरणादिकम् ।\n\nआत्मरक्षास्त्रप्राकारद्वारपालादिपूजनम् ॥ ४.३७ ॥\n\nविघ्नोच्चाटनदिग्बन्धौ भूपातालखवासिनाम् ।\n\nअस्त्रप्राकारमारोप्य कवचेनावगुण्ठनम् ॥ ४.३८ ॥\n\nउदङ्मुखं तूपविष्टः करशुद्ध्यादि पूर्ववत् ।\n\nशिवाम्भः शिवहस्तं च अर्घत्रयप्रकल्पनम् ॥ ४.३९ ॥\n\nलोकपालांस्तु संपूज्य शिवकुम्भं प्रपूजयेत् ।\n\nमण्डलस्याग्रतो भूत्वा मण्डलं प्रोक्ष्य चासिना ॥ ४.४० ॥\n\nवर्मणा वेष्टयेत्पश्चात्प्रणवेनाभिमन्त्रयेत् ।\n\nअष्टोत्तरशतं धाम्ना रजोदोषैर्विशुद्ध्यति ॥ ४.४१ ॥\n\nचतुर्दिक्ष्वस्त्रं संपूज्य द्वारे गन्धादिभिः क्रमात् ।\n\nप्राकारं भावयेदस्त्रं मण्डलं प्रविशेत्ततः ॥ ४.४२ ॥\n\nगुरून् संपूज्य विघ्नेशं पुष्पाद्यैः प्रणवेन तु ।\n\nअनन्तमासनं प्राग्वच्छिवान्तं प्रणवेन तु ॥ ४.४३ ॥\n\nमूर्त्यादि पूर्वन्न्यस्येद्धृदाद्यावरणान्तगम् ।\n\nपूर्वोक्तविधिना पूज्य नैवेद्यानि निवेदयेत् ॥ ४.४४ ॥\n\nनिरोधार्घेण चार्धं तु दत्वा चैव निरोधयेत् ।\n\nजपध्यानादिकं कृत्वा अग्निष्ठं भैरवं यजेत् ॥ ४.४५ ॥\n\nनाडीसंधानकं त्रिष्ठं कृत्वा संतर्पयेद्विभुम् ।\n\nआत्मनो निष्कलोच्चारं कृत्वा कुम्भे निवेशयेत् ॥ ४.४६ ॥\n\nकलशस्थस्य वामेन रोचयेत्पूरयेत्ततः ।\n\nमण्डलस्थस्य सव्येन पुनर्वामेन रोचयेत् ॥ ४.४७ ॥\n\nअग्निष्ठस्य तु तत्तेजो दक्षिणेन विशन् स्मरेत् ।\n\nएवं साधनकं कृत्वा ततस्तर्पणमारभेत् ॥ ४.४८ ॥\n\nदशभागविभागेन हुत्वा पूर्णाहुतिं क्षिपेत् ।\n\nप्रायश्चित्तविशुद्ध्यर्थं कुर्यादष्टोत्तरं शतम् ॥ ४.४९ ॥\n\nविधेः पूर्णातिरिक्तस्य धाम्ना पूर्णाहुतिं ततः ।\n\nआचार्योठार्धहस्तस्तु मण्डलं प्रविशेत्ततः ॥ ४.५० ॥\n\nसंपूज्य परमेशानं पुष्पाद्यैरर्धपश्चिमम् ।\n\nमुद्रां बद्ध्वा प्रणम्यादौ जानुभ्यामवनिं गतः ॥ ४.५१ ॥\n\nविज्ञापयेत पश्वर्थं प्रारब्ध्योयं मखोत्तमः ।\n\nस्नानाधिवासनाद्यं यन्मण्डलेऽग्नौ च यत्कृतम् ॥ ४.५२ ॥\n\nविधानं पुष्कलं सम्यक्त्वत्प्रसादादिहास्तु तत् ।\n\nइदानीं शिष्यदेहे तु सकलीकरणादिका ॥ ४.५३ ॥\n\nयोजन्यन्ताध्वशुद्धिस्तु त्वत्प्रसादात्प्रसिद्ध्यतु ।\n\nएवमस्त्वित्यनुज्ञातः परमेशेन वीरराट् ॥ ४.५४ ॥\n\nलब्धानुज्ञः प्रहृष्टात्मा निष्क्रामेन्मण्डलाद्बहिः ।\n\nपश्वर्थाय कृतं यत्तु तद्गृहीत्वार्धपात्रकम् ॥ ४.५५ ॥\n\nधाम्नस्तु दक्षिणे भागे कारयेन्मण्डलं गुरुः ।\n\nप्रणवासनं कुशैर्न्यस्य शुचिं शिष्यं निवेशयेत् ॥ ४.५६ ॥\n\nशिवाम्भोऽस्त्रेण संताड्य भस्मना च कुशैः क्रमात् ।\n\nमण्डले कल्पिते शिष्यं मूर्तिभूतं प्रकल्पयेत् ॥ ४.५७ ॥\n\nउपविश्य करन्यासं निर्दाहाद्यस्त्रपूर्वकम् ।\n\nसबाह्याभ्यन्तरं न्यासं मन्त्रसंधानमेव च ॥ ४.५८ ॥\n\nशिवहस्तः प्रदातव्यो ध्यात्वा देवं सुजाज्वलम् ।\n\nमूर्ध्नि संपातयेत्तेजः पाशाङ्कुरविनाशनम् ॥ ४.५९ ॥\n\nउत्थाप्य च ततो नीत्वा मण्डलं तु प्रवेशयेत् ।\n\nवस्त्रं संप्रोक्ष्य तोयेन कवचेनावगुण्ठयेत् ॥ ४.६० ॥\n\nपूजयेद्गन्धपुष्पाद्यैर्भैरवेणाभिमन्त्रयेत् ।\n\nनेत्रे बद्धा तु नेत्रेण पुष्पं पाणौ प्रदापयेत् ॥ ४.६१ ॥\n\nअकामान्निक्षिपेत्पुष्पं देवस्याभिमुखं स्थितः ।\n\nपुष्पपातवशान्नाम कुर्याद्वै साधकस्य च ॥ ४.६२ ॥\n\nमुमुक्षोर्गुरुरिच्छातः नाम वै साधकस्य वा ।\n\nमुखमुद्घाट्य तं शिष्यं शिवाय प्रणिपातयेत् ॥ ४.६३ ॥\n\nप्रदक्षिणमतः कृत्वा मण्डलेग्नौ प्रणम्य च ।\n\nअग्निकुण्डसमीपे तु आचार्यः पशुना सह ॥ ४.६४ ॥\n\nआत्मसव्येथ दिग्भागे मण्डलं प्रणवेन तु ।\n\nपूर्वन्नाडिसंधानं तदर्थं चाहुतित्रयम् ॥ ४.६५ ॥\n\nसंपाताभिहुतिं कृत्वा अणुतर्पणमेव च ।\n\nपूर्णाहुतिं ततो दत्त्वा प्रायश्चित्तानि होमयेत् ॥ ४.६६ ॥\n\nधाम्ना चाष्टशतं पश्चात्पातयेदाहुतित्रयम् ।\n\nजात्युद्धारे ध्रुवेणैव द्विजत्वापादने तथा ॥ ४.६७ ॥\n\nबीजाहारे तथा देशभावशुद्धौ द्विजो भवेत् ।\n\nप्रणवेनाहुतीस्तिस्रो रुद्रांशापादने तथा ॥ ४.६८ ॥\n\nअस्त्रेण प्रोक्षयेच्छिष्यं पुष्पयुक्तेन ताडयेत् ।\n\nरेचकेन ततो गत्वा शिष्यदेहे विशेद्धृदि ॥ ४.६९ ॥\n\nओंकारादि शिवं जप्त्वा अस्त्रमन्त्रं फडन्तगम् ।\n\nविश्लेषकरणं कृत्वा चैतन्यस्य विधानतः ॥ ४.७० ॥\n\nछेदयेदस्त्रमन्त्रेण कवचेनावगुण्ठयेत् ।\n\nअङ्कुशेन समाकृष्य द्वादशान्ते तु कारयेत् ॥ ४.७१ ॥\n\nतत्रस्थः पुद्गलो ग्राह्यः संपुट्यैव ध्रुवेण तु ।\n\nसंहारमुद्रया सम्यक्पूरकेण विशेद्धृदि ॥ ४.७२ ॥\n\nसंस्कुभ्य सरसीकृत्य रेचयेत्पुद्गलं पुनः ।\n\nत्यजन्तं देवताषट्कं ततश्चापि स्वकं पदम् ॥ ४.७३ ॥\n\nतत्रस्थं पुद्गलं गृह्य संपुट्य च भवेन तु ।\n\nसंहारमुद्रयोद्धृत्य शिष्यस्य हृदि योजयेत् ॥ ४.७४ ॥\n\nभैरवेणाभिमन्त्र्य एवमुपवीतं शिशोर्ददेत् ।\n\nआधानाद्यावदन्त्येष्टिं द्विजत्वे संस्कृतो भवेत् ॥ ४.७५ ॥\n\nपिण्डस्यापादनं जातेः आहुतित्रितयेन तु ।\n\nचैतन्यस्यापि संस्कारमाधानान्त्येष्टितः परम् ॥ ४.७६ ॥\n\nसूक्ष्मविज्ञानतः कृत्वा द्विजत्वे संस्कृतो भवेत् ।\n\nशतहोमं सहस्रं वा हुत्वा पूर्णाहुतिं ततः ॥ ४.७७ ॥\n\nसमयी संस्कृतो ह्येवं वचनेष्यार्हता भवेत् ।\n\nश्रवणेऽध्ययने होमे पूजनादौ तथैव च ॥ ४.७८ ॥\n\nचर्याध्यानविशुद्धात्मा लभते पदमैश्वरम् ।\n\nअथ दीक्षाध्वशुद्ध्यर्थं भुक्तिमुक्तिफलार्थिनाम् ॥ ४.७९ ॥\n\nविधानमुच्यते सूक्ष्मं पाशविच्छत्तिकारकम् ।\n\nगुरुः संपृच्छते शिष्यं द्विविधं फलकाङ्क्षिणम् ॥ ४.८० ॥\n\nफलमाकाङ्क्षसे यादृक्तादृक्साधनमारभे ।\n\nवासनाभेदतः प्राप्तिः साध्यमन्त्रप्रचोदिता ॥ ४.८१ ॥\n\nमन्त्रमुद्राध्वद्रव्याणां होमः साधारणः स्मृतः ।\n\nवासनाभेदतो भिन्नः शिष्याणां च गुरोस्तथा ॥ ४.८२ ॥\n\nसाधको द्विविधस्तत्र शिवधर्म्येकतः स्थितः ।\n\nशिवमन्त्रविशुद्धाध्वा साध्यमन्त्रनियोजितः ॥ ४.८३ ॥\n\nज्ञानवांश्चाभिषिक्तश्च मन्त्राराधनतत्परः ।\n\nत्रिविधायास्तु सिद्धेर्वै सोऽत्रार्हः शिवसाधकः ॥ ४.८४ ॥\n\nद्वितीयो लोकमार्गस्थ इष्टापूर्तविधौ रतः ।\n\nकर्मकृत्फलमाकाङ्क्षञ्शुभैकस्थोऽशुभोज्झितः ॥ ४.८५ ॥\n\nतस्य कार्यं सदा मन्त्रैरशुभांशविनाशनम् ।\n\nगृहस्थो वा यतिर्वासावाश्रमैकतमस्थितः ॥ ४.८६ ॥\n\nमुमुक्षुर्द्विविधः प्रोक्तो निर्बीजो बीजवान्पुनः ।\n\nबालबालिशवृद्धस्त्रीभोगभुग्व्याधितात्मनाम् ॥ ४.८७ ॥\n\nएषां निर्बीजिका दीक्षा समयदिविवर्जिता ।\n\nविद्वद्द्वन्द्वसहाना तु सबीजा कीर्तिता प्रिये ॥ ४.८८ ॥\n\nदीक्षानुग्राहिका तेषां समयाचारसंयुता ।\n\nविशेषसमयाचारा मन्त्राख्ये ये प्रकीर्तिताः ॥ ४.८९ ॥\n\nतेऽत्र पाल्याः प्रयत्नेन मोक्षसिद्धिमभीप्सता ।\n\nसबीजा सा तुविज्ञेया पुत्रकाचार्ययोः स्थिता ॥ ४.९० ॥\n\nगृहस्थो वाश्रमी वाथ यतिः संकल्प्य दीक्षयेत् ।\n\nपाशसूत्रकमादाय शिष्यदेहेऽवलम्बयेत् ॥ ४.९१ ॥\n\nअध्वानं संधयेदग्नौ धाम्ना चैव विचक्षणः ।\n\nकुम्भमण्डलवह्निस्थश्चाध्वात्मस्थः शिशोश्च यः ॥ ४.९२ ॥\n\nसूत्रस्थश्चापि चैकत्र अध्वसंधिः प्रकीर्तितः ।\n\nषड्विधस्याध्वमार्गस्य साधारणगतस्य तु ॥ ४.९३ ॥\n\nकुण्डे संकल्प्य संशोध्यमध्वसंधौ तु होमयेत् ।\n\nमूलमन्त्राष्टशतिकमध्वसंधानहेतुतः ॥ ४.९४ ॥\n\nअध्वावलोकनं पश्चाद्व्याप्यव्यापकभेदतः ।\n\nभुवनव्याप्तिता तत्त्वेष्वनन्तादिशिवान्तके ॥ ४.९५ ॥\n\nव्यापकानि च षट्त्रिंशत्मन्त्रवर्णपदात्मकाः ।\n\nतत्त्वान्तर्भाविनः सर्वे वाच्यवाचकयोगतः ॥ ४.९६ ॥\n\nकलान्तर्भाविनस्ते वै निवृत्त्याद्याश्च ताः स्मृताः ।\n\nहृदाद्या वाचकास्तासां बीजामन्त्राः प्रकीर्तिताः ॥ ४.९७ ॥\n\nएकिकस्याः कलायाश्च पृथग्व्याप्तिं विभावयेत् ।\n\nपृथिव्यादिकला ज्ञेया ब्रह्माद्याः कारणाश्च ते ॥ ४.९८ ॥\n\nएवं व्याप्तिं भावयित्वा अध्वोपस्थापनं भवेत् ।\n\nत्रिराहुतिं ध्रुवेणैव अध्वशुद्धिरतो भवेत् ॥ ४.९९ ॥\n\nअग्नौ तु पूजिते देवे अध्वन्यासे कृते सति ।\n\nतदेव पादादारभ्य पृथिव्यादिक्रमान्न्यसेत् ॥ ४.१०० ॥\n\nधामाधिः प्रणवादिश्च निवृत्त्यै च नमः पुनः ।\n\nउपस्थापनमन्त्रोऽयं व्याप्तिं ध्यात्वाध्वसंस्थिताम् ॥ ४.१०१ ॥\n\nनिवृत्त्यभ्यन्तरे पृथ्वी शतकोटिप्रविस्तरा ।\n\nतस्यां च भुवनानां च शतमष्टोत्तरावधि ॥ ४.१०२ ॥\n\nअष्टाविंशतिः पदानि वर्ण एकोऽत्र संस्थितः ।\n\nमन्त्रौ द्वावेव विज्ञेयौ अध्वषट्कं विभावयेत् ॥ ४.१०३ ॥\n\nपुष्पगन्धादिना पूज्य संनिधावाहुतित्रयम् ।\n\nमायीया भुवनाकारा मलाः कर्म च संस्थिताः ॥ ४.१०४ ॥\n\nशरीरभुवनाकारा मायीयाः परिकीर्तिताः ।\n\nभोगहेतुश्च कर्म स्यादभिलाषो मलोऽत्र तु ॥ ४.१०५ ॥\n\nएवं पाशत्रयं भाव्यं दीक्षायामध्वसंस्थितम् ।\n\nतद्विशुद्ध्यै च दीक्षा च क्रियते सा यथाविधि ॥ ४.१०६ ॥\n\nआदौ शक्तिं न्यसेद्देवि कलातत्त्वसमन्विताम् ।\n\nहृदा संकल्प्य वागीशीं व्यापिकां सर्वयोनिषु ॥ ४.१०७ ॥\n\nशतरुद्राद्यनन्तान्तं योनयो विविधाः स्थिताः ।\n\nसमकालमृतुत्वेन वागीशीं संनिधापयेत् ॥ ४.१०८ ॥\n\nध्रुवेण पूजयेत्पुष्पैर्गन्धधूपैरनुक्रमात् ।\n\nओंकारेणाहुतिस्तिस्रो वागीशीसंनिधापने ॥ ४.१०९ ॥\n\nशिष्यं संप्रोक्ष्य चास्त्रेण ताडयेदस्त्रमुच्चरन् ।\n\nरेचकेनात्मनो गत्वा छिन्द्यात्तस्यासिना हृदः ॥ ४.११० ॥\n\nधाम्नाकृष्य तदात्मानं द्वादशान्ते निधापयेत् ।\n\nध्रुवेण तत्स्थं संपुट्य चैतन्यं मुद्रयात्मनि ॥ ४.१११ ॥\n\nपूरयेद्भैरवेणैव कुम्भयेद्रेचयेत्ततः ।\n\nद्वादशान्तात्तु संगृह्य योजयेद्भवमुद्रया ॥ ४.११२ ॥\n\nआत्मानमीश्वरं ध्यात्वा मायां वागीश्वरीमपि ।\n\nसंयोज्य तस्यां चैतन्यं शरीराण्यध्वनि सृजेत् ॥ ४.११३ ॥\n\nप्राक्कर्मवासनाशेषफलभोगत्वहेतवे ।\n\nयुगपद्भिन्नभोगानि देशकालशरीरतः ॥ ४.११४ ॥\n\nमन्त्रशक्त्या विपच्यन्ते पुद्गलाश्च तथाविधाः ।\n\nभिनादेहा विसृज्यन्ते गर्भे वागीशियोनिषु ॥ ४.११५ ॥\n\nधाम्ना च योजयित्वा च जुहुयादाहुतित्रयम् ।\n\nयुगपत्सर्वगर्भेषु देहा विविधरूपकाः ॥ ४.११६ ॥\n\nभैरवेच्छासुसंपन्नः शतरुद्राद्यनन्तगाः ।\n\nगर्भेषु गर्भनिष्पत्ति भैरवेणाहुतित्रयम् ॥ ४.११७ ॥\n\nहुत्वा तु जननं कार्यं पुनस्तेनाहुतित्रयात् ।\n\nसर्वयोनिषु देहास्ते युगपद्वृद्धिमागताः ॥ ४.११८ ॥\n\nभोगनिष्पत्तये कर्म व्यापरसहकारणम् ।\n\nतदभावान्न भोगः स्यात्तदर्थं मार्जनं स्मृतम् ॥ ४.११९ ॥\n\nअर्जिते [आर्जिते] सति भोक्तव्यो भोगो दुःखसुखात्मकः ।\n\nलयः परमया प्रीत्या सुखदुःखादिकेऽप्यलम् ॥ ४.१२० ॥\n\nतिसृभिस्तिसृभिर्होमं धाम्नैव त्रिषु कारयेत् ।\n\nआहुतीनां शतं होम्यं धाम्ना निष्कृतये पुनः ॥ ४.१२१ ॥\n\nयत्कर्मभोग्यरूपं तु जात्यायुर्भोगलक्षणम् ।\n\nनिष्कृत्यन्ते विशुद्ध्येत्तद्भूलोकसमवस्थितम् ॥ ४.१२२ ॥\n\nसंसारा दशचत्वारः संस्कारा अष्टभिः सह ।\n\nचत्वारिंशद्द्विजत्वाय वक्ष्यन्ते भुवनाध्वनि ॥ ४.१२३ ॥\n\nयोनिर्बीजं तथा भाव आहारो देश एव च ।\n\nएतेषां शोधनं देवि रुद्रांशापादनं तथा ॥ ४.१२४ ॥\n\nअत्रावलोकनं कृत्वा निष्.कृत्यामेव शुद्ध्यति ।\n\nविषया भुवनाकारा ये केचिद्भोग्यरूपिणः ॥ ४.१२५ ॥\n\nभुक्तकर्मफलाशेषा निष्कृतिस्तेन सा स्मृता ।\n\nविश्लेषो निष्कृतेर्भोगात्भोगाभावे स हि स्मृतः ॥ ४.१२६ ॥\n\nभोक्तृत्वं विषयासक्तिर्मलकार्यं प्रकीर्तितम् ।\n\nभोक्तृत्वाभावस्तत्रैव शरीरेण तु यत्कृतम् ॥ ४.१२७ ॥\n\nविश्लेषः क्रियते तस्य पशोर्मन्त्रैः शिवाज्ञया ।\n\nधाम्ना चाहुतयस्तिस्रो विश्लेषकरणाय च ॥ ४.१२८ ॥\n\nआहुतित्रितयं धाम्ना पाशच्छेदेऽपि दापयेत् ।\n\nपाशा देहे तु मायीयाः कलाद्या भूतकावधि ॥ ४.१२९ ॥\n\nशरीरकरणाकाराः पुरुषार्थप्रसिद्धये ।\n\nभोगाभावाद्विपद्यन्ते शरीराणि सहस्रधा ॥ ४.१३० ॥\n\nपाशच्छेदे विधिस्तस्य मन्त्रैश्च विधिचोदितैः ।\n\nएवं पाशत्रयस्यापि विश्लेषो दीक्षयोच्यते ॥ ४.१३१ ॥\n\nशरीरशेषभङ्गेन एकचैतन्यभावना ।\n\nपूर्णाहुतिं शिवेनैव वौषड्जातियुतेन च ॥ ४.१३२ ॥\n\nशुद्धतत्त्वाग्रसंस्थं तच्चैतन्यं कनकप्रभम् ।\n\nउद्धारायाहुतीस्तिस्रः पुनर्धाम्ना तु दापयेत् ॥ ४.१३३ ॥\n\nतस्मात्तत्त्वाद्गृहीत्वा तु चैतन्यं मलसंयुतम् ।\n\nमुद्रया प्राग्विधानेन आत्मस्थं पूरयेद्द्धृदि ॥ ४.१३४ ॥\n\nकुम्भित्वा रेच्य संगृह्य द्वादशान्ताद्ध्रुवेण तु ।\n\nशिष्यदेहे निवेश्यैतन्नाडीरन्ध्रेण पूर्ववत् ॥ ४.१३५ ॥\n\nतत्स्थीकरणहेत्वर्थं धाम्ना चैवाहुतित्रयम् ।\n\nकलाशुद्ध्यवसाने तु ब्रह्माणं कारणाधिपम् ॥ ४.१३६ ॥\n\nस्वनामप्रणवाह्वानपूर्वं संतर्प्य चार्पयेत् ।\n\nशब्दस्पर्शो त्यजेत्तस्मिन् ध्रुवाद्यौ नामसंयुतौ ॥ ४.१३७ ॥\n\nस्वाहाकारप्रयोगेन तौ ब्रह्मणि निवेदयेत् ।\n\nतिसृभिस्तिसृभिर्होमात्पुर्यष्टांशं निवेदयेत् ॥ ४.१३८ ॥\n\nआमन्त्रणविभक्त्या तु श्रावणां तस्य कारयेत् ।\n\nब्रह्माणं पूजयित्वा तु होमं कृत्वा विसर्जयेत् ॥ ४.१३९ ॥\n\nध्रुवेणाभ्यर्च्य वागीशीं संतर्प्य च विसर्जयेत् ।\n\nहुत्वावलोकयेत्तत्र विशुद्धं पाशजालकम् ॥ ४.१४० ॥\n\nप्राक्कर्मभाविकस्याथ अभावं भावयेत्तदा ।\n\nमुमुक्षोर्निरपेक्षत्वात्प्रारब्ध्रेकं न शोधयेत् ॥ ४.१४१ ॥\n\nसाधकस्य तु भूत्यर्थं प्राक्कर्मैकं तु शोधयेत् ।\n\nप्राक्कर्मागामि चैकस्थं भावयित्वा च दीक्षयेत् ॥ ४.१४२ ॥\n\nशिवधर्मिण्यसौ दीक्षा लोकधर्मिण्यतोऽन्यथा ।\n\nप्राक्तनागमिकस्यापि अधर्मक्षयकारिणी ॥ ४.१४३ ॥\n\nलोकधर्मिण्यसौ ज्ञेया मन्त्राराधनवर्जिता ।\n\nप्रारब्धदेहभेदे तु भुङ्क्ते स ह्यणिमादिकान् ॥ ४.१४४ ॥\n\nभुक्त्वा व्रजेदूर्ध्वं गुरुणा यत्र योजितः ।\n\nसकले निष्कले वापि शिष्याचार्यवशाद्भवेद् ॥ ४.१४५ ॥\n\nनिर्वाणेऽपि सबीजायां कर्माभावाद्विपद्यते ।\n\nसमयाचारपाशं हि दीक्षितः पालयेत्तु यः ॥ ४.१४६ ॥\n\nतं पाशं नैव शुद्ध्येत सा सबीजा प्रकीर्तिता ।\n\nसमयाचारपाशं तु निर्बीजायां विशोधयेत् ॥ ४.१४७ ॥\n\nदीक्षामात्रेण मुक्तिः स्याद्भक्रिमात्राद्गुरोः सदा ।\n\nसद्योनिर्वाणदा दीक्षा निर्बीजा सा द्वितीयका ॥ ४.१४८ ॥\n\nअतीतनागतारब्धपाशत्रयवियोजिका ।\n\nदीक्षावसाने शुद्धिः स्याद्देहत्यागे परं पदम् ॥ ४.१४९ ॥\n\nएवं भावानुसारेण शिष्याणां गुरुणा सदा ।\n\nफलं तु विविधाकारं निष्पाद्येत सुदीक्षया ॥ ४.१५० ॥\n\nअचिन्त्या मन्त्रशक्तिर्वै परमेशमुखोद्भवा ।\n\nक्रिया काले प्रयोक्तव्या गुरुणा भक्तिपूर्विका ॥ ४.१५१ ॥\n\nविषाणमिव पाशानां मन्त्रैः कवलनं ध्रुवम् ।\n\nकरोति मन्त्रतत्त्वज्ञः शिवावेशी गुरुः क्षणात् ॥ ४.१५२ ॥\n\nकलासंधानकं कुर्याच्छुद्धाशुद्धद्विरूपगम् ।\n\nशुद्धमुच्चारयेध्रस्वमशुद्धं दीर्घमेव च ॥ ४.१५३ ॥\n\nएकत्वं भावयित्वा तु लीनं शुद्धं विभावयेत् ।\n\nप्रणवादिनिवृत्तिस्तु प्रतिष्ठा तदनन्तरम् ॥ ४.१५४ ॥\n\nनमस्कारस्तदन्ते तु कलासंधानकं स्मृतम् ।\n\nआवाह्य स्थाप्य संपूज्याहुतीस्तिस्रः प्रपातयेत् ॥ ४.१५५ ॥\n\nकलासंधानमेतद्धि व्याप्तिं तस्यावलोकयेत् ।\n\nगुल्फादारभ्य नाभ्यन्तं शिष्यदेहेऽध्वकल्पनम् ॥ ४.१५६ ॥\n\nप्रतिष्ठाया भवेद्व्याप्तिश्चतुर्विंशतितत्त्विका ।\n\nषट्पञ्चाशद्भुवनिका त्रयोविंशतिवर्णिका ॥ ४.१५७ ॥\n\nज्ञेयैकविंशतिपदा त्रिमन्त्रा च विधीयते ।\n\nमुख्या ह्येते स्मृताः पाशाः सूक्ष्मानन्तर्विभावयेत् ॥ ४.१५८ ॥\n\nअन्यत्तन्त्रप्रसिद्धिं तु तन्मात्रेन्द्रियशोधनम् ।\n\nषट्कोशान्विषयान् पञ्च तदन्तर्भावयेत्सदा ॥ ४.१५९ ॥\n\nविशेषस्थापनं कृत्वा पूज्या गन्धादिभिस्ततः ।\n\nभैरवेणाहुतीस्तिस्रः तस्या वागीशिकल्पना ॥ ४.१६० ॥\n\nस्वनामावाहनाद्यस्य अर्धहोमादि पूर्ववत् ।\n\nप्रोक्षणं ताडनं छेद आकर्षग्रहणे तथा ॥ ४.१६१ ॥\n\nधाम्नापूर्य कुम्भयित्वा छित्त्वाथ ग्राहयेत्पुनः ।\n\nयोजनं गर्भधारित्वं जननं पूर्ववत्क्रमात् ॥ ४.१६२ ॥\n\nऐश्वरीं मूर्तिमास्थाय ताडनादीनि कारयेत् ।\n\nअधिकारस्थथा भोगो लयो निष्कृतिरेव च ॥ ४.१६३ ॥\n\nशिवरूपेण कर्तव्याः निष्कृतिः शिरसा पुनः ।\n\nविश्लेषश्च हृदा होम्यः पाशच्छेदस्तथासिना ॥ ४.१६४ ॥\n\nपूर्णाहुतिसमुद्धारं पूर्ववद्भैरवेण तु ।\n\nसदाशिवतनौ स्थित्वा विश्लेषादीनि कारयेत् ॥ ४.१६५ ॥\n\nआत्मस्थं पूरकेणैव तत्स्थं रेचकवृत्तितः ।\n\nस्वनाम्नोच्चारयेद्विष्णुं ध्यात्वावाह्य तु स्थापयेत् ॥ ४.१६६ ॥\n\nपूजयेत्पुष्पगन्धाद्यैः तर्पणाहुतित्रयम् ।\n\nरसं पुर्यष्टकांशं तु अर्पयेद्विष्णवे सदा ॥ ४.१६७ ॥\n\nविसर्जयेत्ततो विष्णुं वागीशीं च विसर्जयेत् ।\n\nकलासंधिर्यथापूर्वं ह्रस्वदीर्घप्रयोगतः ॥ ४.१६८ ॥\n\nअभावं भावयेत्तस्मिन् पाशजाले त्वनन्तके ।\n\nकलाद्वयविनिर्मुक्तः पशुरूर्ध्वगमोत्सुकः ॥ ४.१६९ ॥\n\nतस्येदानीं तृतीयस्यां विद्यायां योज्य शोधयेत् ।\n\nस्थापयित्वा संपूज्य जुहुयादाहुतित्रयम् ॥ ४.१७० ॥\n\nएवं तु संमुखीकृत्य प्रागिवाध्वावलोकनम् ।\n\nपुंस्तत्त्वाद्यावन्मायान्तं विद्याया व्याप्तिरिष्यते ॥ ४.१७१ ॥\n\nसप्त तत्त्वानि भुवनसप्तविंशतिरेव च ।\n\nपदविंशतिराख्याता वर्णाः सप्त प्रकीर्तिताः ॥ ४.१७२ ॥\n\nमन्त्रौ द्वौ षड्विधाध्वानं ज्ञात्वा वागीशिकल्पनम् ।\n\nप्रणवेन समावाह्य व्यापिनीं सर्वयोनिषु ॥ ४.१७३ ॥\n\nसमकालमृतुत्वेन ध्यात्वा संपूज्य तर्पयेत् ।\n\nततः शिवाम्भसा शिष्यं प्रोक्ष्य चास्त्रेण ताडयेत् ॥ ४.१७४ ॥\n\nतेनैव चास्त्रभूतेन हुंफट्कारयुतेन तु ।\n\nआत्मनो रेवकेनैव शिष्यदेहे विशेद्धृदि ॥ ४.१७५ ॥\n\nअस्त्रमन्त्रेण संछेद्य विशेषाश्लेष्यास्त्रेण कर्षयेत् ।\n\nद्वादशान्तात्तु संगृह्य आत्मस्थं पूर्ववत्कुरु ॥ ४.१७६ ॥\n\nपूरकेणाथ संकुम्भ्य रेचयित्वा तु योजयेत् ।\n\nपूर्ववद्द्व्यापकं तस्य चैतन्यं सर्वयोनिषु ॥ ४.१७७ ॥\n\nयोगाद्यं लयपर्यन्तं धाम्ना चैवात्र पूर्ववत् ।\n\nशिखया शतहोमात्तु विद्याया निष्कृतिर्भवेत् ॥ ४.१७८ ॥\n\nप्रणवादि ततो रुद्रमावाह्य स्थाप्य पूजयेत् ।\n\nततोऽस्य विन्यसेद्देवि गन्धरूपे ध्रुवाहुती ॥ ४.१७९ ॥\n\nपुर्यषकांशं विन्यस्य विसर्ज्य रुद्रदेवताम् ।\n\nवागीशीं च विसर्ज्यैवं कलासंधिश्च पूर्ववत् ॥ ४.१८० ॥\n\nह्रस्वदीर्घविभागेन विद्यां शान्तौ नियोजयेत् ।\n\nसंधानार्थं तु मूलेन जुहुयादाहुतित्रयम् ॥ ४.१८१ ॥\n\nस्वनाम्नावाहनं शान्तेर्विधिपूर्वं निवेदनम् ।\n\nप्रमेयभावनां कृत्वा पूजयेत्कुसुमादिभिः ॥ ४.१८२ ॥\n\nत्रिराहुतिं तु मूलेन विद्यातत्त्वात्सदाशिवम् ।\n\nतत्त्वानां त्रितये व्याप्तिर्वर्णानां त्रय एव च ॥ ४.१८३ ॥\n\nपदैकादशिका ज्ञेया पुराणि दश सप्त च ।\n\nमन्त्रौ द्वौ षड्विधोऽध्वैवं मुख्याः पाशा इमे स्मृताः ॥ ४.१८४ ॥\n\nसूक्ष्मपाशाननेकांश्च तदन्तर्भावयेत्सदा ।\n\nवगीशीं कल्पयेत्तत्र पूर्वेण विधिनाहुतिः ॥ ४.१८५ ॥\n\nपूजनं मूलमन्त्रेण ततः प्रोक्षणताडनम् ।\n\nछेदाकर्षग्रहं चैव योगधारित्वजन्म च ॥ ४.१८६ ॥\n\nअधिकारस्तथा भोगो लयो वै पूर्ववद्भवेत् ।\n\nसर्वे ते मूलमन्त्रेण आहुतित्रितयेन तु ॥ ४.१८७ ॥\n\nनिष्कृतौ शतहोमं तु कवचेन तु कारयेत् ।\n\nविश्लेषं पाशछेदं तु कुर्यादस्त्रेण दैशिकः ॥ ४.१८८ ॥\n\nउद्धारकरणात्मस्थतत्स्थीकारान्भवेन तु ।\n\nस्वनाम्ना प्रणवाद्येन ईशमावाह्य पूजयेत् ॥ ४.१८९ ॥\n\nसंपूज्य हुत्वा संतर्प्य बुद्ध्यहंकृतिद्यंशकम् ।\n\nस्वनाम्ना प्रणवाद्यं तु स्वाहान्ते बुद्धिमर्पयेत् ॥ ४.१९० ॥\n\nअहंकारं तथाप्येवं हुत्वेदं क्षमयेत्ततः ।\n\nवागीशीं पूजयित्वा तु तर्पयित्वा विसर्जयेत् ॥ ४.१९१ ॥\n\nकलासंधानकं पूर्वं शान्त्यतीते तु योजयेत् ।\n\nह्रस्वदीर्घविभागेन जुहुयादाहुतित्रयम् ॥ ४.१९२ ॥\n\nध्रुवेण तत्त्वसंधानं कर्तव्यं विधिवेदिना ।\n\nकलोपस्थापनं पश्चाद्ध्रुवेण जुहुयात्प्रिये ॥ ४.१९३ ॥\n\nत्रिराहुतिप्रयोगेण स्वनामपदमुच्चरन् ।\n\nशान्त्यतीतां समावाह्य स्थापयेत्पूजयेत्पुनः ॥ ४.१९४ ॥\n\nव्याप्तिमालोक्य चाध्वस्थां शिवतत्त्वगताश्च ये ।\n\nबिन्दुर्नादस्तथा शक्तिः शिवतत्त्वे व्यवस्थिताः ॥ ४.१९५ ॥\n\nपदमेकं मन्त्र एको वर्णाः षोडश कीर्तिताः ।\n\nभुवनानि तु सूक्ष्माणि शान्त्यतीते तु भावयेत् ॥ ४.१९६ ॥\n\nशोधनीया वरारोहे यावत्ते शिवरश्मयः ।\n\nशिवस्योर्ध्वे शिवो ज्ञेयो यत्र युक्तो न जायते ॥ ४.१९७ ॥\n\nषडध्वा चैकतो ज्ञेयः तस्य संख्यां पुनः शृणु ।\n\nकलाश्च पञ्च विज्ञेयास्तत्त्वषट्त्रिशदेव तु ॥ ४.१९८ ॥\n\nसचतुर्विंशति ज्ञेयं भुवनानां शतद्वयम् ।\n\nएकाशीतिपदान्यत्र वर्णार्धशतिका स्मृता ॥ ४.१९९ ॥\n\nमन्त्रा एकादशा ज्ञेया इत्येतच्चाध्वमण्डलम् ।\n\nएतस्मिञ्शुद्धिमापने मुक्तिमाप्नोति दीक्षितः ॥ ४.२०० ॥\n\nध्रुवेणावाह्य वागीशीं विन्यसेत्पूर्ववद्धुतिः ।\n\nसंपूज्य कुसुमादयिस्तु तद्योनौ पूर्ववत्पशुम् ॥ ४.२०१ ॥\n\nध्रुवेण सर्वं कर्तव्यं जननादिलयान्तकम् ।\n\nनिष्.कृतौ शतहोमं तु मूलमन्त्रेण कल्पयेत् ॥ ४.२०२ ॥\n\nविश्लेषपाशच्छेदाभ्यां प्राग्वत्कुर्याद्ध्रुवेण तु ।\n\nग्रहेणात्मस्थतत्स्थत्वं प्रणवेन पशोः स्मृतम् ॥ ४.२०३ ॥\n\nसदाशिवमथावाह्य मूलमन्त्रं समुच्चरन् ।\n\nनमस्कारेण संस्थाप्य पुष्पैः संपूज्य तर्पयेत् ॥ ४.२०४ ॥\n\nमनः पुर्यष्टकांशं तु विन्यसेत्कारणेश्वरे ।\n\nप्रणवादि समुच्चार्य मनःसंज्ञां नमस्तथा ॥ ४.२०५ ॥\n\nविन्यस्य पूजयेत्पश्चात्संज्ञास्वाहान्तमेव च ।\n\nआहुतित्रितयं हुत्वा पुर्यष्टांशाद्विशुद्ध्यति ॥ ४.२०६ ॥\n\nततो विसर्जयेद्देवं कारणं च सदाशिवम् ।\n\nपुष्पादिभिः समभ्यर्च्य वागीशीं तदनन्तरम् ॥ ४.२०७ ॥\n\nता तु संपूज्य संतर्प्य विज्ञाप्या भक्तिभाविता ।\n\nक्षमस्व देवदेवेशि पश्वर्थं खेदिता मया ॥ ४.२०८ ॥\n\nइदानीं नोपरोद्धव्यं गच्छ देवि स्वविष्टपम् ।\n\nविसर्ज्यैवं कला भाव्या शान्त्यतीता लयं गता ॥ ४.२०९ ॥\n\nस्वशक्त्याधारपर्यन्ते सुसूक्ष्माभावसंस्थिते ।\n\nआत्मतत्त्वविभागेन धाम्ना वै जुहुयाच्छतम् ॥ ४.२१० ॥\n\nसशबोच्चारयोगेन आत्मतत्त्वे तु होमयेत् ।\n\nमायातत्त्वावधि ज्ञेयं दैशिकेन महाध्वरे ॥ ४.२११ ॥\n\nविधिवैकल्यकर्मार्थं प्रायश्चित्तविशुद्धये ।\n\nविद्यातत्वे तु होतव्यं शतमष्टोत्तरं प्रिये ॥ ४.२१२ ॥\n\nउपांशूच्चरयोगेन विद्यातत्त्वे तु होमयेत् ।\n\nसदाशिवान्तमध्वानं विद्यातत्त्वं विनिर्दिशेत् ॥ ४.२१३ ॥\n\nमन्त्रोच्चरवोलोमेन प्रायश्चित्तं तु यद्भवेत् ।\n\nतद्विशुद्ध्यै स होमः स्याद्विद्यातत्त्वे तु यः कृतः ॥ ४.२१४ ॥\n\nमनोविज्ञानवैकल्यात्प्रायश्चित्तं तु यद्भवेत् ।\n\nतच्छुद्ध्यर्थं शिवे तत्त्वे मूलमन्त्रेण होमयेत् ॥ ४.२१५ ॥\n\nमानसेन प्रयोगेन शक्त्यन्तेऽध्वनि संस्थितम् ।\n\nतत्त्वत्रयविशुद्ध्यन्ते शिखाच्छेदं तु कल्पयेत् ॥ ४.२१६ ॥\n\nअध्वान्तस्थां परां शान्तामनौपम्यामनामयाम् ।\n\nव्यापिनीं सर्वतत्त्वानां सर्वकारणकारणम् ॥ ४.२१७ ॥\n\nध्यात्वा शिशोः शिखाग्रे तु पुष्पाग्रे जलबिन्दुवत् ।\n\nकर्तरीं शिखयामन्त्र्य शिखया च्छेदयेच्छिखाम् ॥ ४.२१८ ॥\n\nशिखां समर्प्य चान्यस्य निर्गच्छेत्स सशिष्यकः ।\n\nस्नानं समाचरेच्छिष्यः गुरोराचमनं भवेत् ॥ ४.२१९ ॥\n\nस्नानमुद्धूलनं वाथ आचरेत्स्वेच्छया गुरुः ।\n\nप्रविश्य सकलीकृत्य पूर्णया जुहुयाच्छिखाम् ॥ ४.२२० ॥\n\nहुत्वा निर्गम्य चाचम्याक्षाल्य स्रुक्स्रुवकर्तरीः ।\n\nप्रविश्य सकलीकृत्य शिवहस्तानुपूजनम् ॥ ४.२२१ ॥\n\nततस्तु मण्डले पश्चात्पूजयेत्परमेश्वरम् ।\n\nपुष्पादिभिरशेषैस्तु ततो विज्ञापयेच्छिवम् ॥ ४.२२२ ॥\n\nभगवंस्त्वत्प्रसादेन अध्वष्टकव्यवस्थितम् ।\n\nपशुं संगृह्य संशोध्य शिखाच्छेदावसानकम् ॥ ४.२२३ ॥\n\nत्वन्मुखोक्तविधानं तु लेशतो वर्तितं मया ।\n\nत्वच्छक्त्यैव तु गन्तव्यमाशु ध्रुवपदं शिवम् ॥ ४.२२४ ॥\n\nइदानीं योजने कर्म तवाज्ञानुविधायिनः ।\n\nआज्ञा मे दीयतां नाथ शिष्यं संयोजयाम्यहम् ॥ ४.२२५ ॥\n\nलब्धानुज्ञातमात्मानं प्रहृष्टो निर्गतः पुरात् ।\n\nअर्धहस्तो व्रजेदग्निं शिष्यमाहूय प्रोक्षयेत् ॥ ४.२२६ ॥\n\nपूर्ववच्चासनस्थस्य सकलीकरणादिकम् ।\n\nअन्तःकरणविन्यासं नाडीसंधानपूर्वकम् ॥ ४.२२७ ॥\n\nपूजनं तर्पणं चाग्नौ मन्त्राणां च शिवस्य च ।\n\nदशभागविभागेन यथा द्रव्यानुसारतः ॥ ४.२२८ ॥\n\nमन्त्रान्संशोधयेत्पश्चात्सकलीकरणे स्थितान् ।\n\nसकृदाहुतियोगेन अधिकारो विवर्ज्यताम् ॥ ४.२२९ ॥\n\nसकलीकरणत्वेन न कदाचित्पशोः पुनः ।\n\nयोजनीयं प्रयोगं तु अधुना कथयामि ते ॥ ४.२३० ॥\n\nज्ञात्वा चारप्रमाणं तु प्राणसंचारमेव च ।\n\nषड्विधाध्वविभागं तु प्राणैकत्र यथास्थितम् ॥ ४.२३१ ॥\n\nहंसोच्चारं तु वर्णैश्च कारणत्यागमेव च ।\n\nशून्यं समरसं ज्ञेयं त्यागं संयोगमुद्भवम् ॥ ४.२३२ ॥\n\nभेदनं च पदार्थानां भावप्राप्तिवशात्पुनः ।\n\nआत्मविद्याशिवव्याप्तिमेवं ज्ञात्वा तु योजयेत् ॥ ४.२३३ ॥\n\nतद्विभागं प्रवक्ष्यामि यथा ज्ञायेत तत्त्वतः ।\n\nषट्त्रिंशदङ्गुलश्चारो हृत्पद्माद्यावशक्तितः ॥ ४.२३४ ॥\n\nतुटिषोडशमानेन कालेन कलितः प्रिये ।\n\nसंचरन्तं विभागेन यथावत्तं शृणुष्व मे ॥ ४.२३५ ॥\n\nहृत्पद्माद्यावदयनं भागमेकं त्यजेत्तु सः ।\n\nनासिकाग्रे द्वितीयं तु शक्त्यन्ते तु तृतीयकम् ॥ ४.२३६ ॥\n\nतत्रस्थो विनिवर्तेत यावत्तत्त्वं न विन्दति ।\n\nविदिते तु परे तत्त्वे तत्रस्थोऽपि न बाध्यते ॥ ४.२३७ ॥\n\nशक्त्या चाधो यदा गच्छेदबुधस्तु तदा भवेत् ।\n\nहृद्गतः पुनरुत्तिष्ठेद्बुध्यमानः स उच्यते ॥ ४.२३८ ॥\n\nशक्तिं प्राप्य बुधो ज्ञेयः व्यापिन्यंशे प्रबुद्धता ।\n\nअतीतः सुप्रबुद्धस्तु उन्मनस्त्वं तदा भवेत् ॥ ४.२३९ ॥\n\nन कालो न कला चारो न तत्त्वं नच कारणम् ।\n\nसुनिर्वाणं परं शुद्धं गुरुपारम्परागतम् ॥ ४.२४० ॥\n\nतद्वोदित्वा विमुच्येत गत्वा भूयो न जायते ।\n\nअध्वष्ट्कं यथा प्राणे संस्थितं कथयामि ते ॥ ४.२४१ ॥\n\nआपादान्मूर्धपर्यन्तं चितेः संवेदनं हि यत् ।\n\nभुवनाध्वा स विज्ञेयस्तत्त्वाध्वा च तथैव हि ॥ ४.२४२ ॥\n\nकलाकलितसंतानः प्राणः संचरते सदा ।\n\nनिवृत्तिश्च प्रतिष्ठा च अधोभागे प्रवर्तिके ॥ ४.२४३ ॥\n\nविद्या शान्तिस्तथा चोर्ध्वे शान्त्यतीता त्वधिष्ठिका ।\n\nतदतीतः परो भावः तदूर्ध्वम्. पदमव्ययम् ॥ ४.२४४ ॥\n\nएवं बिन्दुकला ज्ञेया नादशक्त्यात्मिकाश्च याः ।\n\nव्यापिन्याद्यात्मिका याश्च व्याप्यव्यापकभेदतः ॥ ४.२४५ ॥\n\nप्राणैकसंस्थिताः सर्वाः षट्त्यागात्सप्तमे लयः ।\n\nकलाध्वैवं समाख्यातो वर्णाध्वानं निबोध मे ॥ ४.२४६ ॥\n\nवर्णाः शब्दात्मकाः सर्वे जगत्यस्मिंश्चराचरे ।\n\nस्थिताः पञ्चशता भेदैः शास्त्रेष्वानन्त्यकोटिषु ॥ ४.२४७ ॥\n\nशब्दात्प्राणः समाख्यातस्तस्माद्वर्णास्तु प्राणतः ।\n\nउत्पद्यन्ते लयं यान्ति यत्र शब्दो लयं गतः ॥ ४.२४८ ॥\n\nशब्दातीतो वरारोहे तत्त्वेन सह युज्यते ।\n\nयुक्तः सर्वगतो देवि धर्माधर्मविवर्जितः ॥ ४.२४९ ॥\n\nनाधो निरीक्षते भूयः शिवतत्त्वं गतो यदा ।\n\nअधो वै यात्यधर्मेण धर्मेणोर्ध्वं व्रजेत्पुनः ॥ ४.२५० ॥\n\nविज्ञानेन द्वयं त्यक्त्वा सर्वगस्तु भवेदिह ।\n\nवर्णाध्वैवं समाख्यातः पदाध्वा प्रोच्यतेऽधुना ॥ ४.२५१ ॥\n\nएकाशीतिपदान्येव विद्याराजस्थितान्यपि ।\n\nवर्णात्मकानि तान्यत्र वर्णाः प्राणात्मकाः स्थिताः ॥ ४.२५२ ॥\n\nतस्मादेवं पदान्यत्र तानि प्राणक्रमेण तु ।\n\nपदाध्वैवं समाख्यातः मन्त्राध्वानं निबोध मे ॥ ४.२५३ ॥\n\nमन्त्रिकादशिका या तु सा च हंसे व्यवस्थिता ।\n\nपदिकादशिका सा च प्राणे चरति नित्यशः ॥ ४.२५४ ॥\n\nअकारश्च उकारश्च मकारो बिन्दुरेव च ।\n\nअर्धचन्द्रो निरोधी च नादो नादान्त एव च ॥ ४.२५५ ॥\n\nशक्तिश्च व्यापिनी चैव समनैकादशी स्मृता ।\n\nउन्मना च ततोऽतीता तदतीतं निरामयम् ॥ ४.२५६ ॥\n\nमन्त्रा एवं स्थिताः प्राणे हंसोच्चारस्तथोच्यते ।\n\nहकारस्तु स्मृतः प्राणः स्वप्रवृत्तो हलाकृतिः ॥ ४.२५७ ॥\n\nअकारेण यदा युक्त उकारचरणेन तु ।\n\nमकारमात्रया युक्तो वर्णोच्चारो भवेत्स्फुटः ॥ ४.२५८ ॥\n\nबिन्दुः शिरःसमायोगात्सुस्वरत्वं प्रपद्यते ।\n\nनादोऽस्य वदनं प्रोक्तः वदनं शब्दमीरयेत् ॥ ४.२५९ ॥\n\nअनेनैव च योगेन हंसः पुरुष उच्यते ।\n\nब्रह्मविष्ण्वीशमार्गेण चरन्वै सर्वजन्तुषु ॥ ४.२६० ॥\n\nशक्तितत्त्वे लयं याति विज्ञानेनोर्ध्वतां व्रजेत् ।\n\nव्यापिनीं समनां त्यक्त्वा व्रजेदुन्मनया शिवम् ॥ ४.२६१ ॥\n\nशिवतत्त्वगतो हंसो न चरेत्व्यापको भवेत् ।\n\nहंसोच्चारः समाख्यातः कारणैश्च समन्वितः ॥ ४.२६२ ॥\n\nहकारः प्राणशक्त्यात्मा अकारो ब्रह्मवाचकः ।\n\nहृदि त्यागो भवेत्तस्य उकारो विष्णुवाचकः ॥ ४.२६३ ॥\n\nकण्ठे त्यागो भवेत्तस्य मकारो रुद्रवाचकः ।\n\nतालुमध्ये त्यजेत्तं तु बिन्दुश्चैवेश्वरः स्वयम् ॥ ४.२६४ ॥\n\nत्यागस्तत्र भ्रुवोर्मध्ये नादे वाच्यः सदाशिवः ।\n\nललाटान्मूर्धपर्यन्तं त्यागस्तस्य विधीयते ॥ ४.२६५ ॥\n\nशक्तिव्यापिनीसमनास्तासां वाच्यः शिवोऽव्ययः ।\n\nमूर्धमध्ये त्यजेच्छक्तिं तदूर्ध्वे व्यापिनीं त्यजेत् ॥ ४.२६६ ॥\n\nसमनामुन्मनां त्यक्त्वा षट्त्यागात्सप्तमे लयः ।\n\nसूक्ष्मसूक्ष्मतरैर्भावैरेवमेवं त्यजेत्प्रिये ॥ ४.२६७ ॥\n\nस्थूलस्थूलतरैर्भावैर्नानासिद्धिफलप्रदैः ।\n\nसूक्ष्मोऽत्यन्तं परो भावस्त्वभावः स विधीयते ॥ ४.२६८ ॥\n\nउन्मना त्वपरो भावः स्थूलस्तस्यापरो मतः ।\n\nतस्यापरं पुनः शून्यं संस्पर्शं च ततोऽपरम् ॥ ४.२६९ ॥\n\nशब्दो ज्योतिः ततो मन्त्राः कारणा भुवनानि च ।\n\nपञ्चभूतात्मभुवनं कारणैः समधिष्ठितम् ॥ ४.२७० ॥\n\nभुवनं चिन्तयेद्यस्तु वक्ष्यमाणैकरूपकम् ।\n\nभुवनेशत्वमाप्नोति शिवं ध्यात्वा तु तन्मयः ॥ ४.२७१ ॥\n\nब्रह्मादिकारणानां च साधने विग्रहं स्मरन् ।\n\nपूर्वोक्तलक्षणं यश्च तन्मयत्वमवाप्नुयात् ॥ ४.२७२ ॥\n\nमन्त्रिश्च मन्त्रसिद्धिस्तु जपहोमार्चनाद्भवेत् ।\n\nपूर्वोक्तरूपकध्यानात्सिद्ध्यन्त्यत्र न संशयः ॥ ४.२७३ ॥\n\nज्योतिर्ध्यानात्तु योगीन्द्रो योगसिद्धिमवाप्नुयात् ।\n\nतन्मयत्वं यदाप्नोति योगिनामधिपो भवेत् ॥ ४.२७४ ॥\n\nशब्दध्यानाच्च शब्दात्मा वाङ्मयापूरको भवेत् ।\n\nस्पर्शध्यानाच्च स्पर्शात्मा जगतः कारणं भवेत् ॥ ४.२७५ ॥\n\nशून्यध्यानाच्च शून्यात्मा व्यापी सर्वगतो भवेत् ।\n\nसमनध्यानयोगेन योगी सर्वज्ञतां व्रजेत् ॥ ४.२७६ ॥\n\nउन्मन्या तु परं सूक्ष्ममभावं भावयेत्सदा ।\n\nसर्वेन्द्रियमनोतीतस्त्वलक्ष्योऽभाव उच्यते ॥ ४.२७७ ॥\n\nअभावं भाव्यं भावेन भावं कृत्वा निराश्रयम् ।\n\nसर्वोपाधिविनिर्मुक्तमभावं लभते पदम् ॥ ४.२७८ ॥\n\nएष ते कारणत्यागः कालत्यागं निबोध मे ।\n\nतुटिषोडशसंयुक्तः प्राणस्तु समुदाहृतः ॥ ४.२७९ ॥\n\nतुटद्वयं समाश्रित्य एकैको भैरवः स्थितः ।\n\nअहोरात्रविभागेन कुर्वन्त्युदयमेव ते ॥ ४.२८० ॥\n\nनवमस्तु परो देवः तेजसस्तूदयन्ति ते ।\n\nसर्वं कालं त्यजेत्प्राणे यथावत्कथयामि ते ॥ ४.२८१ ॥\n\nतुटयः षोडशैवोक्ताः कालस्य करणं तु ताः ।\n\nतदादिः संस्थितः कालः सर्वं चरति वाङ्मयम् ॥ ४.२८२ ॥\n\nतुटिर्लवो निमेषश्च काष्ठा चैव कला तथा ।\n\nमुहूर्तश्चाप्यहोरात्रः पक्षो मास ऋतुस्तथा ॥ ४.२८३ ॥\n\nअयनं वत्सरश्चैव युगं मन्वन्तरं तथा ।\n\nकल्पश्चैव महाकल्पः शक्त्यन्ते तं परित्यजेत् ॥ ४.२८४ ॥\n\nव्यापिन्यन्ते परः कालः स तदङ्गी त्यजेत्तु तम् ।\n\nस च सप्तदशो ज्ञेयः परार्धपरतः स्थितः ॥ ४.२८५ ॥\n\nपरार्धः चोर्र्.\n\nसोऽपि चाष्टादशो देवि समनान्ते तु तं त्यजेत् ।\n\nसर्वकालं तु कालस्य व्यापकः परमोऽव्ययः ॥ ४.२८६ ॥\n\nउन्मन्यन्ते परे योज्यो न कालस्तत्र विद्यते ।\n\nनित्यो नित्योदितो व्यापी आदिरूपं न संत्यजेत् ॥ ४.२८७ ॥\n\nतं च नित्योदितं प्राप्य तन्मयो जायते सदा ।\n\nकालत्यागो भवेदेवं शून्यभावस्त्वथोच्यते ॥ ४.२८८ ॥\n\nऊर्ध्वशून्यमधःशून्यं मध्यशून्यं तृतीयकम् ।\n\nशून्यत्रयं चलं ह्येतत्तदधो मध्य ऊर्ध्वतः ॥ ४.२८९ ॥\n\nचतुर्थं व्यापिनीशून्यं समनायां च पञ्चमम् ।\n\nउन्मनायां तथा षष्ठं षडेते सामयाः स्थिताः ॥ ४.२९० ॥\n\nतत्त्वेनाधिष्ठिताः सर्वे सामया अपि सिद्धिदाः ।\n\nषट्शून्यानि परित्यज्य सप्तमे तु लयं कुरु ॥ ४.२९१ ॥\n\nतच्छून्यं तु परं सूक्ष्मं सर्वावस्थाविवर्जितम् ।\n\nअशून्यं शून्यमित्युक्तं शून्यं चाभाव उच्यते ॥ ४.२९२ ॥\n\nअभावः स समुद्दिष्टो यत्र भावाः क्षयं गताः ।\n\nसत्तामात्रं परं शान्तं तत्पदं किमपि स्थितम् ॥ ४.२९३ ॥\n\nयत्र यत्र च नादादिस्थूला अन्येऽपि संस्थिताः ।\n\nतत्र तत्र परं शून्यं सर्वं व्याप्य व्यवस्थितम् ॥ ४.२९४ ॥\n\nतदेव भवति स्थूलं स्थूलोपाधिवशात्प्रिये ।\n\nस्थूलसूक्ष्मप्रभेदेन तदेकं संव्यवस्थितम् ॥ ४.२९५ ॥\n\nतत्प्राप्य तन्मयत्वं च लभते नात्र संशयः ।\n\nशून्यभावः समाख्यातः सामरस्यं निबोध मे ॥ ४.२९६ ॥\n\nआत्मन्येकः समरसो मन्त्रे ज्ञेयो द्वितीयकः ।\n\nतृतीयं नाडिगं कुर्याच्छक्तौ कुर्याच्चतुर्थकम् ॥ ४.२९७ ॥\n\nव्यापिन्यां पञ्चमं प्रोक्तं समनायां तु षष्ठकम् ।\n\nतात्वः समरसो देवि सप्तमस्तु विधीयते ॥ ४.२९८ ॥\n\nशिष्यात्मानं तु संगृह्य पूर्वोक्तविधिना क्रमात् ।\n\nपश्चादात्मनि संयोज्य लोलीभूतं विचिन्तयेत् ॥ ४.२९९ ॥\n\nपूरकं कुम्भकं कृत्वा समानेन निरोधयेत् ।\n\nयावत्यो नाडयो देवि तिर्यगूर्ध्वमधःस्थिताः ॥ ४.३०० ॥\n\nसमानेन समाकृष्टा एकीभूता भवन्ति ताः ।\n\nतासु ये वायवस्तेऽपि प्राणे समरसीगताः ॥ ४.३०१ ॥\n\nनाडयस्तु सुषुम्नायामेकीभूता व्यवस्थिताः ।\n\nततो वै उच्चरेन्मन्त्रः नादे लीनं विचिन्तयेत् ॥ ४.३०२ ॥\n\nमन्त्र आत्मा तथा नाडी एवं समरसीभवेत् ।\n\nवामदक्षिणमध्ये तु ततो नादं प्रमोचयेत् ॥ ४.३०३ ॥\n\nसेतुबन्धं च तं मार्गं यत्र गत्वा न जायते ।\n\nब्रह्मा विष्णुश्च रुद्रश्च ईश्वरः शिव एव च ॥ ४.३०४ ॥\n\nएतेऽत्र समतां यान्ति अन्यथा तु पृथक्पृथक् ।\n\nतस्मिन्समुच्चरेन्नादं यावच्छक्तौ लयं गतः ॥ ४.३०५ ॥\n\nशक्तिमध्यगतो नादः शक्त्यात्मा तु विधीयते ।\n\nसर्वं शक्तिमयं तत्र सर्वं समरसीभवेत् ॥ ४.३०६ ॥\n\nतदूर्ध्वं व्यापिनीं प्राप्य सर्वं तन्मयतां व्रजेत् ।\n\nसमन्ताद्व्याप्नुयाद्यस्माद्व्यापिनीत्यभिधीयते ॥ ४.३०७ ॥\n\nतदूर्ध्वं समनां व्याप्य तन्मयत्वं व्रजेत्पुनः ।\n\nसा च सर्वगता ज्ञेया सामरस्येन संस्थिता ॥ ४.३०८ ॥\n\nषष्ठं समरसं त्यक्त्वा सप्तमं तु ततो व्रजेत् ।\n\nतं प्राप्य तन्मयत्वं हि नात्र कार्या विचारणा ॥ ४.३०९ ॥\n\nस च सर्वेषु भूतेषु भावतत्वेन्द्रियेषु च ।\n\nस्थावरं जङ्गमं चैव चेतनाचेतनस्थितम् ॥ ४.३१० ॥\n\nअध्वानं व्याप्य सर्वं तु सामरस्येन संस्थितः ।\n\nप्रसह्य चञ्चलीत्येव योगिनामपि यन्मनः ॥ ४.३११ ॥\n\nयस्य ज्ञेयमयो भावः स्थिरः पूर्णः समन्ततः ।\n\nमनो न चलते तस्य सर्वावस्थागतस्य तु ॥ ४.३१२ ॥\n\nयत्र यत्र मनो याति ज्ञेयं तत्रैव चिन्तयेत् ।\n\nचलित्वा यास्यते कुत्र सर्वं शिवमयं यतः ॥ ४.३१३ ॥\n\nविषयेषु च सर्वेषु इन्द्रियार्थेषु च स्थितः ।\n\nयत्र यत्र निरूप्येत नाशिवं विद्यते क्वचित् ॥ ४.३१४ ॥\n\nएवां समरसं ज्ञात्वा नासौ मुह्येत्कदाचन ।\n\nयस्यैवं सर्वतो भावः सोऽपि सर्वगतो भवेत् ॥ ४.३१५ ॥\n\nएवं समरसः प्रोक्तो विषुवत्तु निबोध मे ।\n\nप्रथमं प्राणविषुवन्मात्रं ज्ञेयं द्वितीयकम् ॥ ४.३१६ ॥\n\nतृतीयं नाडिविषुवत्प्रशान्तं च चतुर्थकम् ।\n\nपञ्चमं शक्तिविषुवत्षष्ठं वै काल उच्यते ॥ ४.३१७ ॥\n\nसप्तम तत्त्वविषुवत्प्रविभागस्त्वथोच्यते ।\n\nआत्मानं च मनः प्राणे संयोज्य विषुवद्भवेत् ॥ ४.३१८ ॥\n\nप्राणे विषुवदाख्यातं मान्त्रं विषुवदुच्यते ।\n\nमन्त्रमुच्चारयेत्तावद्यावन्नान्यमना भवेत् ॥ ४.३१९ ॥\n\nपरापरविभागेन मन्त्रात्मा तु तदुच्यते ।\n\nमान्त्रं विषुवदित्युक्तं नाडिस्थं तन्निबोध मे ॥ ४.३२० ॥\n\nसर्वासामेव नाडीनां मध्ये या संव्यवस्थिता ।\n\nसुषुम्ना नाम सा ज्ञेया नाभेः शक्त्या शिवं गता ॥ ४.३२१ ॥\n\nतत्र प्रवाहयेन्नादं नाडीविषुवदुच्यते ।\n\nप्रशान्तं विषुवच्चैवमधुना कथयामि ते ॥ ४.३२२ ॥\n\nअयने षडङ्गुलश्चारः कारणान्यङ्गुलेऽङ्गुले ।\n\nतान्यधस्तात्परित्यज्य कारणानि षडेव तु ॥ ४.३२३ ॥\n\nसप्तमे तु प्रशान्तं वै प्रशान्तेन्द्रियगोचरम् ।\n\nप्रशान्तः स्तिमितो ज्ञेयः स्तिमितो निश्चलः स्मृतः ॥ ४.३२४ ॥\n\nनिश्चलो निस्तरङ्गश्च स्थिरः पूर्णः समन्ततः ।\n\nएवंभावं समास्थाय दीक्षा कार्या तु दैशिकैः ॥ ४.३२५ ॥\n\nएतत्प्रशान्तविषुवत्शक्त्युपाधिं निबोध मे ।\n\nशक्तिमध्यगतो नादो नादोर्ध्वं च चरेद्यदा ॥ ४.३२६ ॥\n\nतावत्तु शक्तिविषुवत्कालाख्यं तु निबोध मे ।\n\nतुटिः षोडशका या तु प्राणान्ते संव्यवस्थिता ॥ ४.३२७ ॥\n\nकालो भ्रूक्षेपमात्रस्तु तत्रान्ते कीर्तितो मया ।\n\nतं परापरभागेन पुनरेव त्रिधा कुरु ॥ ४.३२८ ॥\n\nअपरः षोडशो यावत्कालः सप्तदशः परः ।\n\nपरापरस्तु यः कालः स प्रियेऽष्टादशः प्रभुः ॥ ४.३२९ ॥\n\nप्राण एवं त्रिधा कालं कृत्वा चैव त्यजेत्पुनः ।\n\nअपरः शक्तिमूर्धस्थो व्यापिन्यां च द्वितीयकः ॥ ४.३३० ॥\n\nतृतीयः समनास्थाने तत्कालविषुवत्स्मृतम् ।\n\nएतत्षष्ठं समाख्यातं सप्तमं तात्व्वमुच्यते ॥ ४.३३१ ॥\n\nउन्मना परतो देवि तत्रात्मानं नियोजयेत् ।\n\nतस्मिन्युक्तस्ततो ह्यात्मा तन्मयश्च प्रजायते ॥ ४.३३२ ॥\n\nतत्त्वाख्यं विषुवद्देवि सर्वेषां परतः स्थितम् ।\n\nविषुवदेवंविधं ज्ञात्वा को न मुच्येत बन्धनात् ॥ ४.३३३ ॥\n\nविषुवत्ते समाख्यातं पदार्थभेदनं शृणु ।\n\nत्यागं चानुभवं चैव योजनं च परे पदे ॥ ४.३३४ ॥\n\nपदार्थैकादशी ज्ञेया उन्मनान्तः परो भवेत् ।\n\nभेदयेज्ज्ञानशूलेन ज्ञानं ज्ञेयस्य ज्ञापकम् ॥ ४.३३५ ॥\n\nज्ञापकं बोधमतुलं दीपवद्योतनं यतः ।\n\nदीपहस्तो यथा कश्चिद्द्रव्यमालोक्य चाहरेत् ॥ ४.३३६ ॥\n\nएवं ज्ञानेन च ज्ञेयं तस्मिन् कुर्यात्तु संस्थितम् ।\n\nज्ञानं वै लक्षणं प्रोक्तं ज्ञेयतत्वस्य सुव्रते ॥ ४.३३७ ॥\n\nलक्षणं गुण आख्यातः कला तत्त्वस्य सर्वदा ।\n\nन गुणेन विना तत्त्वं न तत्त्वेन विना गुणः ॥ ४.३३८ ॥\n\nगुणं गृह्णन्ति सर्वत्र न तत्त्वं गृह्यते क्वचित् ।\n\nगृह्यते ह्यनुमानेन प्रत्यक्.आनुभवेन च ॥ ४.३३९ ॥\n\nअर्थिप्रत्यर्थिभावेन आगमेन तु लभ्यते ।\n\nआगमो ज्ञानमियुक्तमनन्ताः शास्त्रकोटयः ॥ ४.३४० ॥\n\nशास्त्रं शब्दात्मकं सर्वं शब्दो हंसः प्रकीर्तितः ।\n\nहंसयोगः पुराख्यातः मात्रासंख्या त्वथोच्यते ॥ ४.३४१ ॥\n\nमात्रायोगो यथा चास्य प्रमाणं हृदयादिस्.उ ।\n\nनाभेरूर्ध्वं वितस्त्यन्ते कण्ठाधस्तात्षडङ्गुले ॥ ४.३४२ ॥\n\nहृदयं मध्यदेशे तु चतुरङ्गुलसंमितम् ।\n\nचतुर्विंशतितत्त्वैस्तु ब्रह्मा तत्र व्यवस्थितः ॥ ४.३४३ ॥\n\nकण्ठमष्टाङ्गुलं विद्धि विष्णुस्तत्र व्यवस्थितः ।\n\nतत्त्वाष्टकेन संयुक्तः तदूर्ध्वं चतुरङ्गुलम् ॥ ४.३४४ ॥\n\nमायातत्त्वं समाश्रित्य रुद्रस्तालुतले स्थितः ।\n\nअङ्गुलद्वयमानं तु भ्रुवोर्मध्यं प्रकीर्तितम् ॥ ४.३४५ ॥\n\nतत्रेश्वरः स्थितो देवि तत्त्वद्वयसमन्वितः ।\n\nएकादशाङ्गुले चैव मूर्ध्वं देवः सदाशिवः ॥ ४.३४६ ॥\n\nतत्त्वद्वयसमायुक्तो यावद्ब्रह्मबिलं गतः ।\n\nतदूर्ध्वैकाङ्गुला शक्तिः शिवस्तत्र व्यवस्थितः ॥ ४.३४७ ॥\n\nत्वक्छेषे व्यापिनी प्रोक्ता समना चोन्मना ततः ।\n\nतत्परं तु परं तत्त्वं प्रमाणपरिवर्जितम् ॥ ४.३४८ ॥\n\nमात्रासंख्या च योगश्चाधुना हंसस्य कथ्यते ।\n\nअकारश्च हकारश्च द्वावेतावेकतः स्थितौ ॥ ४.३४९ ॥\n\nविभक्तिर्नानयोरस्ति मारुताम्बरयोरिव ।\n\nएकमात्रः स विज्ञेयो हृदयात्संप्रवर्तते ॥ ४.३५० ॥\n\nउकारस्तु द्विमात्रो वै कण्ठस्थाने समुच्चरेत् ।\n\nत्रिमात्रस्तु मकारो वै तालुमध्यगतश्चरेत् ॥ ४.३५१ ॥\n\nबिन्दुश्चैवार्धमात्रस्तु मात्रार्धं हि स उच्यते ।\n\nभ्रुवोर्मध्ये स उच्चारस्तस्य देवि विधीयते ॥ ४.३५२ ॥\n\nतच्छेषाच्चार्धचन्द्रस्तु पादमात्रस्त्वसौ भवेत् ।\n\nनिरोधी चार्धपादस्तु ललाटान्ते समुच्चरेत् ॥ ४.३५३ ॥\n\nनादः षोडशकांशस्तु मूर्धान्तं यावदुच्चरेत् ।\n\nद्वात्रिंशदंशा शक्तिस्तु षट्त्रिंशान्ते समुच्चरेत् ॥ ४.३५४ ॥\n\nव्यापिनी चतुःषष्ट्यंशा शक्तेस्तु परतःस्थिता ।\n\nसमना चोन्मना चोर्ध्वममात्रः परमोऽव्ययः ॥ ४.३५५ ॥\n\nमात्रासंख्या च योगश्च प्रमाणं परिकीर्तितम् ।\n\nएवं ज्ञात्वा वरारोहे पदार्थान् भेदयेत्ततः ॥ ४.३५६ ॥\n\nभेदयेन्मत्रशूलेन मुद्राभावयुतेन च ।\n\nमन्त्रो वै ज्ञानशक्तिश्च मुद्रा चैव क्रियात्मिका ॥ ४.३५७ ॥\n\nभावश्च मन इत्युक्तं तन्मनो बुद्धिपूर्वकम् ।\n\nपरश्च मनसा गम्य इच्छाशक्त्या त्वधिष्ठितः ॥ ४.३५८ ॥\n\nयत्र यत्र भवेदिच्छा ज्ञानं तत्र प्रवर्तते ।\n\nक्रियाकरणसंबन्धात्तत्त्वस्योच्चारणं भवेत् ॥ ४.३५९ ॥\n\nक्रियाकरणहीनस्य न चैवोच्चारणं भवेत् ।\n\nक्रिया करणभेदेन सा चैव त्रिविधा स्मृता ॥ ४.३६० ॥\n\nएकेनोच्चारयेत्तत्त्वं करणेन विचक्षणः ।\n\nनाडीश्चाथ द्वितीयेन द्वाराणि च निरोधयेत् ॥ ४.३६१ ॥\n\nतृतीयं करणं दिव्यं कृत्वा वै तत्त्वमुच्चरेत् ।\n\nपूरकं कुम्भकं कृत्वा सर्वद्वाराणि रोधयेत् ॥ ४.३६२ ॥\n\nगुदद्वारेण रुद्धेन रुद्धान्यत्र भवन्ति हि ।\n\nद्वारमेकं ततश्चोर्ध्वे प्रवहत्तद्विचिन्तयेत् ॥ ४.३६३ ॥\n\nनाडयो ग्रन्थिपद्माश्च येऽधोमुखगताः प्रिये ।\n\nते कुम्भकेन संरुद्धा विकसन्ति समन्ततः ॥ ४.३६४ ॥\n\nकरणं तु ततः कृत्वा लक्षणं तस्य वै शृणु ।\n\nजिह्वा तु तालुके योज्या किंचिदूर्ध्वं न संस्पृशेत् ॥ ४.३६५ ॥\n\nईषत्प्रसार्य वक्त्रं तु किंचिदोष्ठौ न संस्पृशेत् ।\n\nदन्तपङ्क्ती तथैवेह दृष्टिश्चाधोर्ध्ववर्जिता ॥ ४.३६६ ॥\n\nकायं समुन्नतं कृत्वा करणं दिव्यमुच्यते ।\n\nदिव्यं च करणं कृत्वा तत्त्वस्योच्चारणं कुरु ॥ ४.३६७ ॥\n\nकुम्भितश्चैव यः प्राणो रेचयेत्तं शनैः शनैः ।\n\nनाडयो ग्रन्थिपद्माश्च देहे याःसंव्यवस्थिताः ॥ ४.३६८ ॥\n\nरेचकेन समाक्षिप्ता ऊर्ध्वस्रोतो भवन्ति ते ।\n\nततो वै ज्ञानशूलेन ग्रन्थीन्भिन्दन् समुच्चरेत् ॥ ४.३६९ ॥\n\nभित्वा हृत्पद्मग्रन्थिं तु ततः शब्दः प्रजायते ।\n\nयदाकाशसमायोगात्घोषशब्दोपमो भवेत् ॥ ४.३७० ॥\n\nकण्ठस्थो विरमेच्छब्दः कण्ठं प्राप्य वरानने ।\n\nभिन्दतः कण्ठदेशं तु शब्दो धुगधुगायते ॥ ४.३७१ ॥\n\nतालुमध्यगतः प्राणो यदा भवति सुव्रते ।\n\nबिन्दतस्तालुग्रन्थिं तु शब्दो घुमघुमायते ॥ ४.३७२ ॥\n\nएवं तेऽनुभवाः प्रोक्ताः प्राणे चरति सुव्रते ।\n\nत्रयस्तेऽष्टकलाः प्रोक्ता उपर्युपरितः क्रमात् ॥ ४.३७३ ॥\n\nतिष्ठेत्स यत्र वै प्राण आत्मा तद्गतिमाप्नुयात् ।\n\nतत्तद्रूपं भवेत्तस्य स्थानभावानुरूपतः ॥ ४.३७४ ॥\n\nभ्रुवोर्मध्यं यदा गच्छेत्स्फोटशब्दस्तु जायते ।\n\nबिन्दुं भेदयतो देवि शब्दो धुमधुमायते ॥ ४.३७५ ॥\n\nकपिर्वै नारिकीलेन आचार्यः सह बिन्दुना ।\n\nअभिन्नेन कुतो मोक्षं सबाह्याभ्यन्तरं प्रिये ॥ ४.३७६ ॥\n\nभित्वा बिन्दुं ततो देवि अर्धचन्द्रं विभेदयेत् ।\n\nभिद्यतश्चार्धचन्द्रस्य ललाटे झिमिझिमायते ॥ ४.३७७ ॥\n\nअर्धचन्द्रं तु भित्त्वा वै भेदयेत्तु निरोधिनीम् ।\n\nतस्यास्तु भिद्यमानायाः शब्दः सिमिसिमायते ॥ ४.३७८ ॥\n\nस्थनत्रयमिदं देवि पञ्चपञ्चकलान्वितम् ।\n\nप्राणस्य चरतस्तत्र यस्मिन्स्थाने स तिष्ठति ॥ ४.३७९ ॥\n\nतत्तद्रूपो भवेदात्मा तां तां गतिमवाप्नुयात् ।\n\nनिरोधिनीं भेदयित्वा ततो नादं व्रजेद्बुधः ॥ ४.३८० ॥\n\nवंशशब्दसमः शब्दस्तत्र सूक्ष्मः प्रजायते ।\n\nभेदयेन्नादसंस्थानं ब्रह्मरन्ध्रं सुदुर्भिदम् ॥ ४.३८१ ॥\n\nभिद्यतो ब्रह्मरन्ध्रस्य शब्दः शुमशुमायते ।\n\nशक्तिमध्यगतः प्राणो वंशनादान्तसंनिभः ॥ ४.३८२ ॥\n\nतां वै तु भेदयेच्छक्तिं दुर्भेद्यां सर्वयोगिनाम् ।\n\nभिद्यते च यदा शक्तिः शान्तः शुमशुमस्ततः ॥ ४.३८३ ॥\n\nशक्तिं भित्वा ततो देवि यच्छेषं व्यापिनी भवेत् ।\n\nअनुभावो बवेत्तत्र स्पर्शो यद्वत्पिपीलिका ॥ ४.३८४ ॥\n\nस्थानत्रयमिदं देवि पञ्चपञ्चकलान्वितम् ।\n\nयत्र यत्र चरेत्प्राणस्तत्तद्रूपमवाप्नुयात् ॥ ४.३८५ ॥\n\nयत्र यत्रावतिष्ठेत तां तां गतिमवाप्नुयात् ।\n\nतस्माद्वै सुप्रयत्नेन भित्वा याति परां गतिम् ॥ ४.३८६ ॥\n\nभित्वा वै व्यापिनीं देवि समनायां मनस्त्यजेत् ।\n\nमनसा तु मनस्त्यक्त्वा जीवः केवलतां व्रजेत् ॥ ४.३८७ ॥\n\nजीवो वै केवलस्तत्र आत्मज्ञानक्रियान्वितः ।\n\nबन्धनाशेषनिर्मुक्तः सत्तामात्रस्वरूपकः ॥ ४.३८८ ॥\n\nसमस्ताध्वपदातीतः शुद्धविज्ञानकेवलः ।\n\nगृहाणाति नापरं भावं न परं च शिवात्मकम् ॥ ४.३८९ ॥\n\nपरापरविनिर्मुक्तः स्वात्मन्यात्मा व्यवस्थितः ।\n\nआत्मव्याप्तिर्भवेदेषा शिवव्याप्तिरतः परम् ॥ ४.३९० ॥\n\nबन्धनाशेषभावेन सर्वाध्वोपाधिवर्जिता ।\n\nअविदित्वा परं तत्त्वं शिवत्वं कल्पितं तु यैः ॥ ४.३९१ ॥\n\nत आत्मोपासकाः शैवे न गच्छन्ति परं शिवम् ।\n\nआत्मतत्त्वगतिं यान्ति आत्मतत्त्वानुरञ्जिताः ॥ ४.३९२ ॥\n\nतस्मादात्मा परित्याज्यो यदीच्छेच्छिवमात्मनः ।\n\nआत्मतत्त्वं ततस्त्याज्यं विद्यातत्वे नियोजयेत् ॥ ४.३९३ ॥\n\nउन्मना सा तु विज्ञेया मनः संकल्प उच्यते ।\n\nसंकल्पः क्रमतो ज्ञानमुन्मानं युगपत्स्थितम् ॥ ४.३९४ ॥\n\nतस्मात्सा तु परा विद्या यस्मादन्या न विद्यते ।\n\nविन्दते ह्यत्र युगपत्सार्वज्ञ्यादिगुणान् परान् ॥ ४.३९५ ॥\n\nवेदनानादिधर्मस्य परमात्मत्वबोधना ।\n\nवर्जना परमात्मत्वे तस्माद्विद्येति सोच्यते ॥ ४.३९६ ॥\n\nतत्रस्थो व्यञ्जयेत्तेजः परं परमकारणम् ।\n\nपरस्मिंस्तेजसि व्यक्ते तत्रस्थः शिवतां व्रजेत् ॥ ४.३९७ ॥\n\nसुप्रदीप्ते यथा वह्नौ शिखा दृश्येत चाम्बरे ।\n\nदेहप्राणस्थितो ह्यात्मा तद्वल्लीयेत तत्पदे ॥ ४.३९८ ॥\n\nतद्वदेवाभिमानस्तु कर्तव्यो दैशिकोत्तमैः ।\n\nअहमेव परो हंसः शिवः परमकारणम् ॥ ४.३९९ ॥\n\nमत्प्राणे स तु पश्वात्मा लीनः समरसीगतः ।\n\nमन्त्रकरणक्रियायोगाद्योजयामि परे शिवे ॥ ४.४०० ॥\n\nएवं यो वेत्ति तत्त्वेन अग्निवद्देहमध्यतः ।\n\nयद्वद्वह्निशिखातीता तद्वद्योजयते परे ॥ ४.४०१ ॥\n\nतस्मिन्युक्तः परे तत्त्वे सार्वज्ञ्यादिगुणान्वितः ।\n\nशिव एको भवेद्देवि अविभागेन सर्वतः ॥ ४.४०२ ॥\n\nतत्त्वत्रयं परं ख्यातमपरं चाध्वमध्यगम् ।\n\nभेदनं तु पदार्थानां त्यागानुभवयोजनम् ॥ ४.४०३ ॥\n\nपूर्वोक्तं च इदं सर्वं ज्ञात्वा तत्त्वे नियोजयेत् ।\n\nसंक्षेपेण तु तत्त्वस्य व्याप्तिं शृणु सुरेश्वरि ॥ ४.४०४ ॥\n\nविद्यातत्त्वास्पदं बद्ध्वा बिन्दुतत्त्वासने स्थितः ।\n\nनादशक्तितनुश्चैव व्यापिनीकरणान्वितः ॥ ४.४०५ ॥\n\nसर्वज्ञत्वावबोधेन समनान्तश्चरा तु सा ।\n\nत्रितत्वं यत्परं प्रोक्तं तेन चापूरिता तनुः ॥ ४.४०६ ॥\n\nअपरा सा तनुः \n\nस्थूला षट्विंशत्तत्त्वकल्पिता ।\n\nतत्त्वत्रयं परं यच्च सर्वतत्त्वाध्ववर्जितम् ॥ ४.४०७ ॥\n\nतेन चापूरिताशेषं सा तत्त्वाध्वपरा तनुः ।\n\nएवमाचरते यस्तु आचारं तु शिवात्मकम् ॥ ४.४०८ ॥\n\nशिवेन सहचारित्वादाचार्यस्तेन चोच्यते ।\n\nतस्य दर्शनसंभाषास्पर्शनात्स्मरणादपि ॥ ४.४०९ ॥\n\nभवत्येवैश्वरी व्याप्तिर्न भवेत्तदधोगतिः ।\n\nतेन संयोजितो जन्तुः ब्रह्महापि शिवो भवेत् ॥ ४.४१० ॥\n\nततस्तेन समो नास्ति जगत्यस्मिंश्चराचरे ।\n\nशिव आचार्यरूपेण लोकानुग्रहकारकः ॥ ४.४११ ॥\n\nतस्मान्न मानवीं बुद्धिं कारयेद्देशकं प्रति ।\n\nआचार्यस्य च मन्त्रस्य शिवज्ञाने शिवस्य च ॥ ४.४१२ ॥\n\nनानात्वं नैव कुर्वन्ति विद्येशाश्चक्रनायकाः ।\n\nब्राह्मणाः क्षत्रिया वैश्याः शूद्रा वै वीरवन्दिते ॥ ४.४१३ ॥\n\nआचार्यत्वे नियुक्ता ये ते सर्वे तु शिवाः स्मृताः ।\n\nअन्यथा प्राक्स्वरूपेण ये पश्यन्ति नराधमाः ॥ ४.४१४ ॥\n\nनरके ते प्रपच्यन्ते सादाख्यं वत्सरत्रयम् ।\n\nन तेन सह संभाषा कर्तव्या तु शिवार्थिना ॥ ४.४१५ ॥\n\nकृत्वा संभाषणं तेन नरकं सोऽपि गच्छति ।\n\nतस्माच्छिवसमाः सर्वे द्रष्टव्या मुक्तिमिच्छता ॥ ४.४१६ ॥\n\nभुक्तिमुक्तिफलावाप्तिर्भवत्येव तदाज्ञया ।\n\nआचार्यः स्वजानानां च कुलकोटिसहस्रशः ॥ ४.४१७ ॥\n\nज्ञानज्ञेयपरिज्ञानात्समस्तास्तारयिष्यति ।\n\nएवमुक्तविधानज्ञो भावज्ञश्चापि दैशिकः ॥ ४.४१८ ॥\n\nपूर्णाहुत्यैकयैवासौ पशून्योजयते परे ।\n\nपूर्णाहुतिप्रयोगं तु कथयाम्यधुना तव ॥ ४.४१९ ॥\n\nऊर्ध्वकाय ऋजुग्रीवः समपादो व्यवस्थितः ।\n\nनाभिस्थाने स्रुचो मूलमुत्तानाग्रमुखं समम् ॥ ४.४२० ॥\n\nस्रुच्युपरि स्रुवं देवि कृत्वा चैवमधोमुखम् ।\n\nपुष्पं दत्त्वा स्रुगग्रे तु दर्भेण सहितौ करौ ॥ ४.४२१ ॥\n\nमुष्टिना चैव हस्ताभ्यां गृहीत्वा यत्नतोऽपि च ।\n\nअग्रतो दक्षिणं हस्तं वामं वै पृष्टतः प्रिये ॥ ४.४२२ ॥\n\nमुष्टिभ्यां संगृहीत्वा वै उत्तानकरयोगतः ।\n\nततो घृतेन संप्लाव्य अभिमानं तु कारयेत् ॥ ४.४२३ ॥\n\nअहमेव परं तत्त्वं परापरविभागतः ।\n\nतत्त्वमेकं हि सर्वत्र नान्यं भावं तु कारयेत् ॥ ४.४२४ ॥\n\nयत्कुम्भेऽध्वात्र विन्यस्तः षट्प्रकारो वरानने ।\n\nमण्डलेऽग्नौ शिशोरन्तः साधारणविकल्पितः ॥ ४.४२५ ॥\n\nस्रुच्यध्वानं तमारोप्य प्राणस्थं नाडिमध्यगम् ।\n\nप्राणधारे समीकृत्य स्रुचा धारां विनिक्षिपेत् ॥ ४.४२६ ॥\n\nवसुधारप्रयोगेण प्रक्षिपेज्जातवेदसि ।\n\nनाभिस्थाने स्रुचो मूलं नयन्नासान्तगोचरम् ॥ ४.४२७ ॥\n\nयथा यथा त्यजेद्धारां तथा प्राणं समुच्चरेत् ।\n\nप्राणोऽपि वर्णतां याति षड्विधाध्वमयस्तु सः ॥ ४.४२८ ॥\n\nषड्विधेध्वनि नातोऽन्यः प्रमेयो विद्यते क्वचित् ।\n\nतस्मान्मान्त्रे परामर्शे हेयोपादेयतः स्थिताः ॥ ४.४२९ ॥\n\nवर्णैः कारणषट्कं तु षट्त्यागात्सप्तमे लयः ।\n\nअकारश्च उकारश्च मकारो बिन्दुरेव च ॥ ४.४३० ॥\n\nअर्धचन्द्रो निरोधी च नादश्चैवोर्ध्वगामिनी ।\n\nशक्तिश्च व्यापिनी ह्येताः समना च ततः परम् ॥ ४.४३१ ॥\n\nसमनान्तं वरारोहे पाशजालमनन्तकम् ।\n\nकारणैः षड्भिराक्रान्तं मन्त्रस्थं हेयलक्षणम् ॥ ४.४३२ ॥\n\nअत्र पाशोपरि ह्यात्मा व्योमवद्बिन्दु[च्चित्सु]निर्मलः ।\n\nशिवतत्त्वगुणामोदाच्छिवधर्मावलोककः ॥ ४.४३३ ॥\n\nपाशावलोकनं त्यक्त्वा स्वरूपालोकनं हि यत् ।\n\nआत्मव्याप्तिर्भवेदेषा शिवव्याप्तिस्ततोऽन्यथा ॥ ४.४३४ ॥\n\nसर्वज्ञ्यादिगुणा येऽर्था व्यापकान्भावयेद्यदा ।\n\nशिवव्याप्तिर्भवेदेषा चैतन्ये हेतुरूपिणी ॥ ४.४३५ ॥\n\nअतो धर्मिस्वभावो हि शिवः शान्तश्च पठ्यते ।\n\nउन्मनाश्च मनोग्राह्यः आत्मबोधे स्थितोन्मनाः ॥ ४.४३६ ॥\n\nव्यापारं मानसं त्यक्त्वा बोधरूपेण योजयेत् ।\n\nतदा शिवत्वमायाति पशुर्मुक्तो भवार्णवात् ॥ ४.४३७ ॥\n\nपरे चैव नियुक्तस्य स्रुवमापूरयेत्पुनः ।\n\nस्रुचो रन्ध्रेण तद्द्रव्यं यावद्वह्नौ प्रयुज्यते ॥ ४.४३८ ॥\n\nबहिस्थां कुम्भकं तावत्परे तत्त्वे तु भावयेत् ।\n\nबहिर्निरोधभावेन सामरस्यं शिवेन च ॥ ४.४३९ ॥\n\nअन्यथा न भवेद्देवि नदीवेग इवार्णवे ।\n\nस्थितः स सागरेद्भिस्तु सिन्धुः समरसीभवेत् ॥ ४.४४० ॥\n\nपुनर्विभागं नाप्नोति तथात्मा तु शिवार्णवे ।\n\nस्रुचस्तु पूरणं यावत्तावत्कालं समादिशेत् ॥ ४.४४१ ॥\n\nअनेनैव तु कालेन बहिः कुम्भकवृत्तिना ।\n\nआत्मा समरसत्वेन शिवीभवति सर्वगः ॥ ४.४४२ ॥\n\nगुणानापादयेत्पश्चात्षटङ्गपरिमाहुतीन् ।\n\nयथा नृपत्वे संप्राप्ते कलशैश्चाभिषिच्यते ॥ ४.४४३ ॥\n\nवन्दिभिश्च गुणास्तेऽपि ख्याप्यन्ते वसुधातले ।\n\nतथा शिवत्वे संप्राप्ते गुणानापादयेद्बुधः ॥ ४.४४४ ॥\n\nसर्वज्ञो वै भव स्वाहा परितृप्तस्तथैव च ।\n\nअनादिबोधो भव च ततः स्वातन्त्र्यशक्तिकः ॥ ४.४४५ ॥\n\nतथा त्वलुप्तशक्तिश्चानन्तशक्तिस्ततः पुनः ।\n\nगुणानापाद्य सर्वांस्तान्मूलमन्त्रमनुस्मरेत् ॥ ४.४४६ ॥\n\nओंहूमात्मपदोपेतं सर्वज्ञायेत्यपश्चिमम् ।\n\nस्वाहाकारप्रयोगेण आहुतीः प्रतिपादयेत् ॥ ४.४४७ ॥\n\nतिस्रः पञ्च दशैका वा तिलैर्वाथ घृतेन वा ।\n\nदद्यात्ततोऽभिषेकं तु मूलमन्त्रेण सुव्रते ॥ ४.४४८ ॥\n\nपरं शक्त्यमृतं क्षोभ्य शिष्यमूर्ध्नि निपातयेत् ।\n\nतुर्यद्वारं विशेत्तद्धि सबाह्याभ्यन्तरं स्मरेत् ॥ ४.४४९ ॥\n\nमन्त्रशक्तिभिरुग्राभिः शेषनिर्दहनादिभिः ।\n\nशरीरं शोष्यते ताभिस्तदर्थमभिषेचनम् ॥ ४.४५० ॥\n\nदीक्षानिर्वर्तनात्पूर्वं पुष्पं पाणौ प्रदापयेत् ।\n\nदर्भं विमोचयित्वा च शिवाग्नौ कलशे गुरौ ॥ ४.४५१ ॥\n\nप्रदक्षिणत्रयं कृत्वा दण्डवन्निपतेद्भुवि ।\n\nकृतकृत्यः प्रहृष्टात्मा भवोत्तीर्णः सुनिर्मलः ॥ ४.४५२ ॥\n\nप्रोत्फुल्लनयनः शान्तस्तृप्तात्मानं तु भावयेत् ।\n\nइयं नैर्वाणकी दीक्षा निर्बीजा वा सबीजिका ॥ ४.४५३ ॥\n\nयेषां सबीजिका दीक्षा कुर्यात्तेष्वभिषेचनम् ।\n\nश्रुतशीलसमाचारान् देशकत्वे नियोजयेत् ॥ ४.४५४ ॥\n\nअथाभिषेक आचार्ये शिवयोगादनन्तरम् ।\n\nपञ्चभिः कलशैर्भद्रे सितचन्दनलेपितैः ॥ ४.४५५ ॥\n\nशिवकुम्भवदभ्यर्च्य रत्नगर्भाम्बुपूरितैः ।\n\nऋद्धिवृद्ध्यादिभिः पूतैरोषध्यक्षतपूरितैः ॥ ४.४५६ ॥\n\nसितपद्ममुखोद्गारैश्चूतपल्लवसंयुतैः ।\n\nपृथिव्यादीनि तत्त्वानि पञ्च पञ्चसु विन्यसेत् ॥ ४.४५७ ॥\n\nकलशेषु महादेवि पुनश्चैव कला न्यसेत् ।\n\nनिवृत्त्याद्याः कलाः पञ्च तेषु चैवात्र विन्यसेत् ॥ ४.४५८ ॥\n\nएकैककलशो व्याप्यो ह्यनन्तादिशिवान्तकः ।\n\nपूजयेद्भैरवं देवं सर्वसंभारकैः क्रमात् ॥ ४.४५९ ॥\n\nषडङ्गावरणोपेतं मन्त्रसंधानसंयुतम् ।\n\nभैरवेणाभिमन्त्रेत एकैकं कलशं प्रिये ॥ ४.४६० ॥\n\nअष्टोत्तरशतेनैव परतत्त्वमनुस्मरन् ।\n\nवारुण्यां सौम्ययम्यायमेन्द्र्यामैश्यां तथैव च ॥ ४.४६१ ॥\n\nसंपूज्यैवं विधानेन अभिषेकं समाचरेत् ।\n\nयागहर्म्यस्य ऐशान्यां पीठं संकल्प्ययेबुधः ॥ ४.४६२ ॥\n\nतत्र मण्डलकं कृत्वा स्वस्तिकादिविभूषितम् ।\n\nवितानोपरिसंछन्नं ध्वजैश्च परिशोभितम् ॥ ४.४६३ ॥\n\nतत्रासनं न्यसेद्देवि श्रीपर्णीचन्दनोद्भवम् ।\n\nतत्रानन्तासनं न्यस्य मूर्तिभूतं शिशुं न्यसेत् ॥ ४.४६४ ॥\n\nपूर्ववत्सकलीकृत्य ऐशान्यभिमुखं स्थितम् ।\n\nगन्धपुष्पादिनाभ्यर्च्य निर्भर्त्स्यः काञ्चिकौदनैः ॥ ४.४६५ ॥\n\nमृद्भस्मगोमयैः पिण्डैर्दूर्वाङ्कुरसमाश्रितैः ।\n\nसिद्धार्थदधितोयैश्च निराजनसमन्वितैः ॥ ४.४६६ ॥\n\nनिर्भर्त्स्यैवं विधानेन अभिषेकं प्रदापयेत् ।\n\nपृथिव्यादिघटासयिर्वा धामानुस्मृत्य सेचयेत् ॥ ४.४६७ ॥\n\nक्रमाद्ध्यात्वा कलशेषु आचार्यः सुसमाहितः ।\n\nअभिषिक्तोऽन्यवासस्तु परिधाप्याचनेत्ततः ॥ ४.४६८ ॥\n\nप्रविश्य दक्षिणां मूर्तिं योगपीठं प्रकल्पयेत् ।\n\nसंस्थाप्य सकलीकृत्य अधिकारं प्रकल्पयेत् ॥ ४.४६९ ॥\n\nउष्णीषं मुकुटाद्यांश्च छत्रं पादुकमासनम् ।\n\nहस्त्यश्वशिविकाद्यांश्च राजाङ्गानि ह्यशेषतः ॥ ४.४७० ॥\n\nकरणीं कर्तरीं खटिकां स्रुक्स्रुवौ दर्भपुस्तकम् ।\n\nअक्षसूत्रादिकं दत्त्वा चतुराश्रमसंस्थिताः ॥ ४.४७१ ॥\n\nदीक्ष्यानुग्रहमार्गेण दीक्षा व्याख्या त्वया सदा ।\n\nअद्यप्रभृति कर्तव्येत्यधिकारः शिवाज्ञया ॥ ४.४७२ ॥\n\nउत्थाप्य हस्तौ संगृह्य मण्डले तु प्रवेशयेत् ।\n\nजानुभ्यां धरणीं गत्वा संपूज्य भैरवं ततः ॥ ४.४७३ ॥\n\nविज्ञाप्य भगवन्नेवमभिषिक्तस्त्वदाज्ञया ।\n\nआचार्यपदसंस्थेन तवानुज्ञाविधायिना ॥ ४.४७४ ॥\n\nकर्तव्यं यत्तदायातमधिकारं तु देशके ।\n\nशिवतत्त्वार्थकथनं शिवस्य पुरतः स्हितः ॥ ४.४७५ ॥\n\nनिर्गत्य भवनादगनौ कलाध्वानं तु होमयेत् ।\n\nमन्त्रतर्पणकं कृत्वा कलानां पञ्च चाहुतीः ॥ ४.४७६ ॥\n\nपञ्च पञ्चसु सर्वासु हुत्वा पूर्णाहुतिं गुरुः ।\n\nअर्घपूजादिकं कृत्वा प्रणम्य ख्यापयेत्प्रभोः ॥ ४.४७७ ॥\n\nअभिषिक्तो मयाचार्यस्तदर्थं मन्त्रतर्पणम् ।\n\nहृदाद्यैः पञ्चभिश्चाङ्गैर्दक्षिणं लाञ्छयेत्करम् ॥ ४.४७८ ॥\n\nदर्भोल्मुकं शिवाग्नौ तु कानीयस्यादि लाञ्छयेत् ।\n\nपुष्पं पाणौ प्रदद्यात्तु मण्डलाग्नौ प्रपातयेत् ॥ ४.४७९ ॥\n\nभैरवं कलशं चाग्निं नमस्कृत्य तु दण्डवत् ।\n\nलब्धाधिकारो हृष्टात्मा दृष्टादृष्टफलान्वितः ॥ ४.४८० ॥\n\nस गुरुः शिवतुल्यस्तु शिवधामफलप्रदः ।\n\nशान्त्यन्ते भूतिदीक्षा च सदाशिवपदात्मिका ॥ ४.४८१ ॥\n\nशिवधर्मिण्यसौ ज्ञेया लोकधर्मिण्यतोण्यथा ।\n\nशिवधर्मिण्यसौ येषां साधकानां प्रकीर्तिता ॥ ४.४८२ ॥\n\nतेषां कृत्वाभिषेकं तु साधकत्वे नियोजयेत् ।\n\nसाधकस्याभिषेकोऽयं विद्यादीक्षात उत्तरः ॥ ४.४८३ ॥\n\nविद्यादीक्षा भवेत्सा तु वासनाभेदतः स्थिता ।\n\nकर्मभेदो न विद्येत सर्वत्राध्वनि संस्थितः ॥ ४.४८४ ॥\n\nकृतानि यानि कर्माणि सर्वाण्यध्वगतानि तु ।\n\nतानि संशोध्य विधिवत्कलापञ्चस्थितानि तु ॥ ४.४८५ ॥\n\nयोजन्यवसरे भेदो विमर्शः साधकस्य तु ।\n\nप्रारब्दं कर्म पाश्चात्यं न चैकस्थं तु भावयेत् ॥ ४.४८६ ॥\n\nसाधकस्य तु भूत्यर्थं प्राक्कर्मैकं तु शोधयेत् ।\n\nधाम प्रोच्चार्य सकलं सदाशिवतनौ न्यसेत् ॥ ४.४८७ ॥\n\nविद्यादेहस्वरूपेण ध्यात्वा देवं सदाशिवम् ।\n\nपूर्णाहुतिप्रयोगेन अणिमादिगुणैर्युतम् ॥ ४.४८८ ॥\n\nअणिमादिगुणावाप्तौ मूलमन्त्रस्वसंज्ञया ।\n\nअष्टावेवाहुतीर्दत्त्वा अभिषिञ्चेत्तु साधकम् ॥ ४.४८९ ॥\n\nकलशैः पञ्चभिः कुर्यात्निवृत्याद्यास्त्रिषु न्यसेत् ।\n\nशान्त्यतीतां पञ्चमे च शान्तिं पश्चाच्चतुर्थके ॥ ४.४९० ॥\n\nशान्त्या तु संपुटीकृत्य पृथिव्याद्यैश्च पञ्चभिः ।\n\nएकैककलशे पश्चात्साध्यमन्त्रं तु विन्यसेत् ॥ ४.४९१ ॥\n\nविद्याङ्गैः सकलीकृत्य विद्याङ्गावरणं न्यसेत् ।\n\nसंमन्त्र्याष्टशतेनैव एकैकं कलशं ततः ॥ ४.४९२ ॥\n\nबहिर्मण्डलके न्यस्य आसनं प्रणवेन तु ।\n\nसाधकं तत्र संस्थाप्य सकलीकरणं ततः ॥ ४.४९३ ॥\n\nनिर्भत्स्य पूर्ववत्सर्वैः साध्यमन्त्रेण सेचयेत् ।\n\nनिवृत्यादित्रिभिः कुम्भैः स्नापयेत्पूर्वदिङ्मुखम् ॥ ४.४९४ ॥\n\nशान्त्यतीतं घटं पश्चाद्गृहीत्वा सेचयेच्छिशुम् ।\n\nशान्तिं पश्चात्तु गृह्णीयात्संपुटेनाभिषेचयेत् ॥ ४.४९५ ॥\n\nसाधकस्याभिषेकोऽयमनुलोमविलोमतः ।\n\nअभिषिच्य प्रवेश्यैनं दक्षिणां मूर्तिमास्थितम् ॥ ४.४९६ ॥\n\nप्रणवेनासनं दत्त्वा सकलीकरणं भवेत् ।\n\nसाधकस्याधिकारार्थमक्षमालादि कल्पयेत् ॥ ४.४९७ ॥\n\nमन्त्रकल्पाक्षसूत्रं च खटिकां छत्रपादुके ।\n\nउष्णीषरहितं दत्वा प्रविश्य शिवसंनिधौ ॥ ४.४९८ ॥\n\nविज्ञाप्य परमेशानं साधकोऽयं मया कृतः ।\n\nभूयात्सिद्धिस्त्वदाज्ञातस्त्रिप्रकारस्य भक्तितः ॥ ४.४९९ ॥\n\nसाध्यमन्त्रं ददेत्पश्चात्पुष्पोदकसमन्वितम् ।\n\nतस्य हस्ते समर्प्येत सिद्ध्यर्थं साधकस्य तु ॥ ४.५०० ॥\n\nप्रणम्योभौ गृहीत्वा तु मन्त्रं हृदि निवेशयेत् ।\n\nप्रहृष्टवदनः शिष्यो गुरुश्चापि प्रहर्षवान् ॥ ४.५०१ ॥\n\nअग्न्यागारे सावधानौ तर्पयेन्मन्त्रसंहिताम् ।\n\nसहस्रं वा शतं वापि साध्यमन्त्रस्य तर्पणम् ॥ ४.५०२ ॥\n\nएवं संतर्पयित्वा तु पुष्पं पाणौ प्रदापयेत् ।\n\nत्रिस्थं संपूज्य देवं तु ततोऽपि त्रिःप्रदक्षिणम् ॥ ४.५०३ ॥\n\nप्रणम्य भक्तियुक्तात्मा अणिमादिफलं लभेत् ।\n\nउत्थाप्य साधकं ब्रूयात्समयान्पाहि यत्नतः ॥ ४.५०४ ॥\n\nदीक्षावसाने ते देवि श्रावणीया विपश्चिता ।\n\nएवं दीक्षां तु निर्वर्त्य सर्वदैव वरानने ॥ ४.५०५ ॥\n\nआत्मत्यागः प्रकर्तव्यो यथा भवति तच्छ्रुणु ।\n\nवैज्ञानकी प्राकृती वा आचार्यस्य यदृच्छया ॥ ४.५०६ ॥\n\nवैज्ञानिकीं सुसूक्ष्मां तु विधिनानेन कारयेत् ।\n\nतिलाज्यादिसमायुक्ता अध्ववागीशिकल्पना ॥ ४.५०७ ॥\n\nकलाभिः पञ्चभिर्व्याप्तमध्वानं युगपन्न्यसेत् ।\n\nपूजाहोमोपचाराद्यान् कृत्वात्मानं नियोजयेत् ॥ ४.५०८ ॥\n\nशिष्यचैतन्यवत्योगादध्वानं युगपन्न्यसेत् ।\n\nपुष्पाद्यैः पूजयित्वा तं योगार्थमाहुतित्रयम् ॥ ४.५०९ ॥\n\nगर्भधारित्वजनने अर्जने भोगतल्लये ।\n\nयुगपद्धोमयेद्देवि मूलमन्त्रेण सुव्रतः ॥ ४.५१० ॥\n\nआहुतीनां त्रयं होम्यं प्रतिकर्म वरानने ।\n\nहोतव्या निष्कृतिर्भिन्ना पञ्चस्थानकलात्मसु ॥ ४.५११ ॥\n\nशतमेकं तदर्थं वा निष्कृतिः परिकीर्तिता ।\n\nविश्लेषपाशच्छेदाद्ये धाम्नैव युगपद्धुतिः ॥ ४.५१२ ॥\n\nउद्धारे चात्मतत्त्वस्थे पूर्णाहुतिं तु पातयेत् ।\n\nआत्मानं योजयेत्तत्त्वे शिवे परमकारणे ॥ ४.५१३ ॥\n\nगुणान् पूर्ववदापाद्य अमृतान्पूर्ववत्कुरु ।\n\nआत्मदीक्षा समाप्तौ तु प्रायश्चित्तनिवृत्तये ॥ ४.५१४ ॥\n\nअथ विज्ञानरूपेण सकृदुच्चारलक्षणा ।\n\nहेयोपादेयपाशानां युगपद्भैरवेण तु ॥ ४.५१५ ॥\n\nशाश्वती संस्थितिः पश्चात्सूक्ष्मदीक्षा प्रकीर्तिता ।\n\nविशेषपूजनं होमं यथाशक्ति प्रकल्पयेत् ॥ ४.५१६ ॥\n\nवाद्यगीतसुनृत्याद्यैः स्तुतिभिः पूजयेद्धरम् ।\n\nत्रिः प्रदक्षिणमावर्त्य कलशाग्निसमण्डलम् ॥ ४.५१७ ॥\n\nअष्टाङ्गपतनं कृत्वा विज्ञपेत्परमेश्वरम् ।\n\nभगवन्पशुहेत्वर्थं येन्मयावाहितो भवान् ॥ ४.५१८ ॥\n\nतत्क्षन्तव्यं सदा देव विधिस्थस्य मम प्रभो ।\n\nविधिन्यूनमकामस्य पूजा शास्तोदिता यथा ॥ ४.५१९ ॥\n\nन भवेदतिभूयिष्ठा प्राकृतैर्द्रव्यसंचयैः ।\n\nअवलम्ब्य भक्तिमात्रं विधानं यत्कृतं मया ॥ ४.५२० ॥\n\nतत्सर्वं सफलं मेऽस्तु सुप्रसन्ने विभो त्वयि ।\n\nप्रसन्नवदनो हृष्टो वरं दत्तं विभावयेत् ॥ ४.५२१ ॥\n\nउपविश्य ततो यागं संहरेत क्रमात्प्रिये ।\n\nअग्रं संप्रार्थ्य गृह्णीयात्स्थापयेच्चास्त्ररक्षितम् ॥ ४.५२२ ॥\n\nविशेषपूजनं चार्धं प्रणिपातं ततः पुनः ।\n\nनिरोधार्धं ततो गृह्य अर्धं सव्यापसव्यतः ॥ ४.५२३ ॥\n\nदत्वा विसर्जयेद्देवं धाममन्त्रमनुस्मरन् ।\n\nआत्मनो रेचकं कृत्वा पुष्पं देवाय नि.क्षिपेत् ॥ ४.५२४ ॥\n\nसंहारिण्या च संगृह्य मन्त्रान् पार्श्वव्यवस्थितान् ।\n\nविद्युद्वच्चलितान् ध्यात्वा धामदेहे तु विन्यसेत् ॥ ४.५२५ ॥\n\nविद्यादेहं भैरवस्य तल्लीनं बिन्दुविग्रहे ।\n\nबिन्दुं तु नादशक्तिस्थं शक्तिरूपं तु ग्राहयेत् ॥ ४.५२६ ॥\n\nशक्तिरूपं व्यपकेन प्रणवोभयसंपुटम् ।\n\nसंहारिण्या तु संगृह्य द्वादशाते तु योजयेत् ॥ ४.५२७ ॥\n\nपूरकेण हृदि न्यस्य स्वस्थानस्थं तु भावयेत् ।\n\nसकलं निष्कलं रूपं तथा सकलनिष्कलम् ॥ ४.५२८ ॥\n\nभिन्नावस्थं तु मन्त्रेषु हृत्स्थं तत्संस्मरेत्प्रिये ।\n\nविसर्जनविधिर्ह्येवमग्नावेवं प्रपूजयेत् ॥ ४.५२९ ॥\n\nअष्टोत्तरशतं हुत्वा पूर्णाहुतिं प्रपातयेत् ।\n\nअर्धामाचमनं दत्वा प्रणिपत्य क्षमापयेत् ॥ ४.५३० ॥\n\nमण्डलस्थप्रयोगेन रेचकापूरकेण तु ।\n\nसंगृह्य मन्त्रसंघातं यथास्थानं प्रकल्पयेत् ॥ ४.५३१ ॥\n\nजागरयेत्तदाग्निं तु नित्यकर्मनिमित्ततः ।\n\nनिर्माल्यनयनं कुर्याद्रजांस्यपहरेत्प्रिये ॥ ४.५३२ ॥\n\nततः प्रविश्य वसुधां प्रोक्षयेत्तं शिवाम्भसा ।\n\nबहिर्निर्गत्य भूतानां बलिकर्म तु पूर्ववत् ॥ ४.५३३ ॥\n\nआचम्य सकलीकृत्य लिङ्गिनस्तर्पयेत्ततः ।\n\nगुरुं संपूजयेच्छिष्यो यथाविभवविस्तरैः ॥ ४.५३४ ॥\n\nदेशाध्यक्षो ग्रामशतं मण्डलेशस्तदर्धकम् ।\n\nशतभुक्पञ्च वै दद्याद्ग्रामं विंशतिभुक्तथा ॥ ४.५३५ ॥\n\nदद्यात्तु ग्रामभुक्क्षेत्रं क्षेत्रभोक्ता तु विंशतिम् ।\n\nयेन येन गुरुस्तुष्येत्तत्सर्वं विनिवेदयेत् ॥ ४.५३६ ॥\n\nततस्त्वनृणतां याति वित्तशाठ्यविवर्जितः ।\n\nततस्तु समयाञ्श्राव्यस्तन्त्रे भैरवनिर्गते ॥ ४.५३७ ॥\n\nचरुकं प्राशयेत्पश्चाच्चुम्बकः साधकैः सह ।\n\nवाङ्निरुद्धः प्रसन्नात्मा पृथक्पात्रव्यवस्थितः ॥ ४.५३८ ॥\n\nअनुक्रमेण दातव्यः ततः सिद्धिमवाप्नुयात् ।\n\nअनेनैव विधानेन दीक्षिता ये वरानन्ते ॥ ४.५३९ ॥\n\nब्राह्मणाः क्षत्रिया वैश्याः शूद्रश्चान्येऽथवा प्रिये ।\n\nसर्वे ते समधर्माणः शिवधर्मे नियोजिताः ॥ ४.५४० ॥\n\nसर्वे जटाधराः प्रोक्ता भस्मोद्धूलितविग्रहाः ।\n\nएकपङ्क्तिभुजः सर्वे समयिनस्तु वरानने ॥ ४.५४१ ॥\n\nपुत्रकाणां भवेदेका साधकानां तथा भवेत् ।\n\nचुम्बकानां भवेदेका न प्राग्जातिविभेदतः ॥ ४.५४२ ॥\n\nएकैव सा स्मृता जातिर्भैरवीया शिवाव्यया ।\n\nतन्त्रमेतत्समाश्रित्य प्राग्जातिं न ह्युदीरयेत् ॥ ४.५४३ ॥\n\nपुत्रकाणां साधकानां तथा समयिनामपि ।\n\nप्राग्जात्युदीरणाद्देवि प्रायश्चित्ती भवेन्नरः ॥ ४.५४४ ॥\n\nदिनत्रयं तु रुद्रस्य पञ्चाहं केशवस्य च ।\n\nपितामहस्य पक्षैकं नरके पच्यते तु सः ॥ ४.५४५ ॥\n\nअविवेकी भवेत्तस्माद्यदीच्छेदुत्तमां गतिम् ।\n\nअविवेकेन देवेशि सिद्धिर्मुक्तिर्ध्रुवं भवेत् ॥ ४.५४६ ॥\n\nस्वच्छन्दतन्त्रे चतुर्थः पटलः\n\nकलादीक्षा सुरेशान कथिता परमेश्वर ।\n\nतत्त्वदीक्षा समासेन कथयस्व प्रसादतः ॥ ५.१ ॥\n\nसमासात्कथयिष्यामि त्वत्प्रियार्थं वरानने ।\n\nषट्त्रिंशत्तत्त्वमुख्यानि यथा शोध्यानि पार्वति ॥ ५.२ ॥\n\nपृथिव्यादिशिवान्तानि स्वव्याप्त्यानुगुणैः सह ।\n\nयथा शुद्ध्यान्ति देवेशि तथा ते कथयाम्यहम् ॥ ५.३ ॥\n\nविद्याराजस्य ये वर्णा नवसंख्योपलक्षिताः ।\n\nवाचकास्ते च तत्त्वानां कथयाम्यनुपूर्वशः ॥ ५.४ ॥\n\nधरित्र्यादिप्रधानान्तमूकारो वाचकः स्मृतः ।\n\nपुरुषस्य यकारो वै रागतत्त्वान्वितस्य च ॥ ५.५ ॥\n\nCf. णिश्वास, उत्तर १:७--८\n\nनियामिकां वकारेण विद्यातत्त्वसमन्विताम् ।\n\nकालं कलां लकारेण कल्पयेत्तु वरानने ॥ ५.६ ॥\n\nमायातत्त्वं मकारेण विद्यातत्त्वं क्षकारतः ।\n\nरेफेण चैश्वरं तत्त्वं हकारेण सदाशिवः ॥ ५.७ ॥\n\nप्रणवेन तथा शक्तिर्न्यसितव्या वरानने ।\n\nव्यापिनीं समनां चोर्ध्वं तत्रैव तु विशोधयेत् ॥ ५.८ ॥\n\nशोधयित्वा क्रमेणैव मूलमन्त्रेण सुव्रते ।\n\nयोज्य आत्मा परे तत्त्वे उन्मनातीतसर्वगे ॥ ५.९ ॥\n\nनिराभासे परे शान्ते ईशाने चाव्यये त्वजे ।\n\nषट्त्रिंशत्तत्त्वमाख्यातं नवतत्त्वं प्रचक्ष्महे ॥ ५.१० ॥\n\nप्रकृतिः पुरुषश्चैव नियतिः काल एव च ।\n\nमाया विद्या तथेशश्च सदाशिवशिवौ तथा ॥ ५.११ ॥\n\nशोधयित्वा तु विधिवद्व्याप्त्यात्मानं नियोजयेत् ।\n\nपञ्चतत्त्वी यदा शोध्या वक्त्रमन्त्रास्तु वाचकाः ॥ ५.१२ ॥\n\nधरित्र्यादि खपर्यन्तं शोधयेत्तत्क्रमेण तु ।\n\nकलानां यावती व्याप्तिस्तत्त्वानां तावदेव हि ॥ ५.१३ ॥\n\nत्रितत्त्वमधुना वक्ष्ये यथा शोध्यं वरानने ।\n\nअकार आत्मतत्त्वस्य वाचकः परिकीर्तितः ॥ ५.१४ ॥\n\nमायान्तं तद्विजानीयात्विद्याख्यस्याप्युकारकः ।\n\nसकलावधि तज्ज्ञेयं शिवस्य तु मकारकः ॥ ५.१५ ॥\n\nखस्वरः खस्वरूपस्य शिवतत्त्वस्य वाचकः ।\n\nशोधयित्वा क्रमेणैव परे तत्त्वे नियोजयेत् ॥ ५.१६ ॥\n\nतत्त्वदीक्षा समाख्याता चतुर्भेदव्यवस्थिता ।\n\nपरदीक्षां प्रवक्ष्यामि यथावदनुपूर्वशः ॥ ५.१७ ॥\n\nविद्याराजे तु ये वर्णा नवसंख्योपलक्षिताः ।\n\nपृथग्भेदेन तेषां तु विन्यासं कथयामि ते ॥ ५.१८ ॥\n\nनवनाभं पुरं कृत्वा नवपद्मोपलक्षितम् ।\n\nनवहस्तं लिखेद्वेश्म अष्टपर्वाधिकं बुधः ॥ ५.१९ ॥\n\nसप्तभागीकृतं तत्तु दक्षिणोत्तरभाजितम् ।\n\nचतुरश्रं विभज्यादौ मत्स्यैश्चैवात्र चिह्नितम् ॥ ५.२० ॥\n\nकोष्ठकैकोनपञ्चाशत्सूत्रेण तु समालिखेत् ।\n\nमध्यमे कोष्ठके सूत्रं द्वात्रिंशाङ्गुलसम्मितम् ॥ ५.२१ ॥\n\nसमालिख्य महादेवि चतुर्भागविभाजिते ।\n\nप्रथमे कर्णिकां कुर्यात्केसराणि द्वितीयके ॥ ५.२२ ॥\n\nतृतीये दलसन्धींश्च दलाग्राणि चतुर्थके ।\n\nदिक्षु रेखाष्टकं दत्त्वा प्रतिदिक्षु तथैव च ॥ ५.२३ ॥\n\nभ्रामयेच्चतुरो वृत्तांश्चतुरङ्गुलसम्मितान् ।\n\nद्वाभ्यां प्रतिदिग्रेखाभ्यां मध्ये सूत्रं निधाप्य तत् ॥ ५.२४ ॥\n\nसूत्राग्रं तु ततो भ्राम्यमर्धचन्द्रविधानतः ।\n\nमध्यसूत्रं च दातव्यं किञ्जल्कस्थं विपश्चिता ॥ ५.२५ ॥\n\nपूर्वपत्रं प्रसाध्यवमितराण्येवमेव हि ।\n\nकेसराणि च संलिख्य चतुर्विंशतिसंख्यया ॥ ५.२६ ॥\n\nपत्राग्रतो न्यसेल्लेखां वर्तुलां तु सुशोभनाम् ।\n\nतस्यान्तं चतुरश्रं तु कर्तव्यं तत्प्रमाणतः ॥ ५.२७ ॥\n\nपूर्वं ब्रह्म प्रसाध्यं तु विषुवत्स्थेन हेलिना ।\n\nपूर्वपश्चात्ततं सूत्रं शङ्कुना साधयेत्प्रिये ॥ ५.२८ ॥\n\nद्वादशाङ्गुलमानेन मध्ये शङ्कुं प्ररोप्य तम् ।\n\nपार्श्वेषु भ्रामयेद्रेखां षोडशाङ्गुलसम्मिताम् ॥ ५.२९ ॥\n\nपूर्वाह्ने ग्राहयेच्छायामपरस्थां सुचिह्निताम् ।\n\nअपरस्थेन सूर्येण प्राक्छायां लाञ्छयेत्प्रिये ॥ ५.३० ॥\n\nध्रुवेणोत्तरदक्षस्थां लाञ्छयेत्तु वरानने ।\n\nततः समालिखेत्पद्ममष्टपत्रं सकर्णिकम् ॥ ५.३१ ॥\n\nदिक्कोष्ठकांश्च संगृह्य अष्टसंख्योपलक्षितम् ।\n\nशेषा लोप्या वरारोहे एकान्तरितयोगतः ॥ ५.३२ ॥\n\nपद्माष्टकं ततो दिक्षु बाह्ये द्वाराणि चालिखेत् ।\n\nवीथ्यर्धसम्मितां देवि शोभां चैव प्रकल्पयेत् ॥ ५.३३ ॥\n\nउपशोभां च तन्मानां कपोलान्तं समालिखेत् ।\n\nतथा कण्ठं च तन्मानं द्वारमेतत्प्रकीर्तितम् ॥ ५.३४ ॥\n\nद्वाराष्टकविभागेन नवनाभं पुरं स्मृतम् ।\n\nस्नात्वा तु विधिवद्देवि प्रविशेद्भवनं गुरुः ॥ ५.३५ ॥\n\nपूर्वोक्तेन विधानेन सकलीकरणादिकम् ।\n\nततः सम्पूजयेद्देवं भैरवं परमेश्वरम् ॥ ५.३६ ॥\n\nप्रणवेनासनं दत्त्वा शिवान्तं वरवर्णिनि ।\n\nमध्ये सम्पूजयेद्देवं स्वच्छन्दं परमेश्वरम् ॥ ५.३७ ॥\n\nपूर्वोक्तेन विधानेन अङ्गषट्कसमन्वितम् ।\n\nपत्राष्टके न्यसेद्वर्णान् पूर्वादीशांश्ततः क्रमात् ॥ ५.३८ ॥\n\nसदाशिवं हकारेणेत्येवमादि वरानने ।\n\nप्रकृत्यन्तं विजानीयान्मध्ये पीठेशकल्पना ॥ ५.३९ ॥\n\nदिक्पद्मकर्णिकासंस्थानष्टौ देवान् प्रपूजयेत् ।\n\nतत्स्थाने भैरवः पूज्यः शेषा वर्णैर्यथाक्रमम् ॥ ५.४० ॥\n\nशोधयेच्च प्रकृत्यादिशिवान्तं सुरसुन्दरि ।\n\nईशानदिश आरभ्य मध्यपीठं विशोधयेत् ॥ ५.४१ ॥\n\nयोजयेत्तु परे तत्त्वे शिवे परमकारणे ।\n\nएवं वर्णास्तथा मन्त्रान् भुवनानि विशोधयेत् ॥ ५.४२ ॥\n\nकालाग्न्यादि शिवान्तं तु कलाविधि समाश्रयेत् ।\n\nसमयान् श्रावयेत्पश्चात्तन्त्राम्नायोत्थितान् प्रिये ॥ ५.४३ ॥\n\nन निन्देद्भैरवं देवं शास्त्रं वान्यसमुद्भवम् ।\n\nसांख्यं योगं पाञ्चरात्रं वेदांश्चैव न निन्दयेत् ॥ ५.४४ ॥\n\nयतः शिवोद्भवाः सर्वे ह्यपवर्गफलप्रदाः ।\n\nस्मार्तं धर्मं न निन्देत्तु आचारपथदर्शकम् ॥ ५.४५ ॥\n\nब्रह्मादिदेवता याश्च मातरश्चुम्बको गिरिः ।\n\nवीराश्चैव भगिन्यश्च गावो भूतगणास्तथा ॥ ५.४६ ॥\n\nदेवद्रव्यं न हिंस्यात्तु सिद्धान्ते यद्व्यवस्थितम् ।\n\nगुरोरन्नं न भुञ्जीत अदत्तं परमेश्वरि ॥ ५.४७ ॥\n\nमद्यं मांसं तथा मत्स्यानन्यानि च वरानने ।\n\nसाचाराश्च निराचारांल्लिङ्गिनो न जुगुप्सयेत् ॥ ५.४८ ॥\n\nचरुकं प्राशयन्नित्यं गुरून् सम्पूजयेत्सदा ।\n\nउपस्करान्महादेवि पादेन तु न संस्पृशेत् ॥ ५.४९ ॥\n\nसंहितां चिन्तयेन्नित्यं भक्तानां श्रावयेत्सदा ।\n\nआह्निकं न विलुम्पेत्तु सन्ध्याकर्म वरानने ॥ ५.५० ॥\n\nअदीक्षितानां पुरतो नोच्चरेच्छास्त्रपद्धतिम् ।\n\nत्रिकालं पूजयेद्देवं जपध्यानरतः सदा ॥ ५.५१ ॥\n\nसमयान् पालयन्नित्यमुभयार्थफलेप्सया ।\n\nअतो विज्ञानदीक्षां तु प्रवक्ष्याम्यनुपूर्वशः ॥ ५.५२ ॥\n\nअध्यात्मगतिचारेण केवलेन विशोधिकाम् ।\n\nशिष्यात्मानं गृहीत्वा तमात्मप्राणे नियोजयेत् ॥ ५.५३ ॥\n\nअभिमानं तथोच्चार्य कुर्याद्वै पूर्ववत्तदा ।\n\nउद्घातैश्च ततोऽध्वानं शिष्यस्य तु विशोधयेत् ॥ ५.५४ ॥\n\nततः समुच्चरंस्तत्त्वं पृथिव्याद्यं तु सुव्रते ।\n\nभिन्नाभिन्नस्वरूपेण एकैकं तु यथाक्रमम् ॥ ५.५५ ॥\n\nसस्वरं ह्यक्षरोच्चारं देवताभिः समन्वितम् ।\n\nबिन्दुना शक्तिसंयोगादुद्घातः प्रथमः स्मृतः ॥ ५.५६ ॥\n\nदेवतात्रयनिर्मुक्तः चतुर्थान्तसमन्वितः ।\n\nउद्घातः स तु देवेशि द्वितीयः परिकीर्तितः ॥ ५.५७ ॥\n\nहंसाक्षरसमुच्चारः सुदीर्घो बिन्दुसंयुतः ।\n\nअर्धचन्द्रान्निरोधिन्यामुद्घातस्तु तृतीयकः ॥ ५.५८ ॥\n\nभिन्नोद्घातौ यदा देवि नादान्तस्तु तदा भवेत् ।\n\nउद्घातः स तु देवेशि चतुर्थः परिकीर्तितः ॥ ५.५९ ॥\n\nस एव चाक्षरोच्चारो व्यापिन्यन्ते व्यवस्थितः ।\n\nउद्घातः स तु देवेशि पञ्चमः परिकीर्तितः ॥ ५.६० ॥\n\nपञ्चोद्घातांस्ततो दत्त्वा पृथिवीं शोधयेद्बुधः ।\n\nअकारोकारमकारान्तमेवं शुद्ध्यति नान्यथा ॥ ५.६१ ॥\n\nशुद्धेऽथ पार्थिवे तत्त्वे चिन्तितव्यं तु योगिभिः ।\n\nजलीभूतं तदेवैतदात्मना सह योगतः ॥ ५.६२ ॥\n\nजलीभूते पुनर्मन्त्री तदेव चतुरुच्चरेत् ।\n\nबिन्द्वन्तं धारणायुक्तं शिष्यादात्मनि चिन्तयेत् ॥ ५.६३ ॥\n\nशोधिते तोयसंघाते तेजोभूतं विचिन्तयेत् ।\n\nतेजोद्घातास्त्रयस्तेषु निरोध्यन्तमवस्थिताः ॥ ५.६४ ॥\n\nनास्ति तेजस्ततो वायुरुद्घातद्वयशोधितः ।\n\nआकाशे लीयमानं तमुद्घातेन तु चिन्तयेत् ॥ ५.६५ ॥\n\nनष्टे वायौ ततः शून्यमुद्घातैकेन योजयेत् ।\n\nव्यापिनी सा तु विज्ञेया पञ्चमान्ते व्यवस्थिता ॥ ५.६६ ॥\n\nसमनायां ततो ह्यात्मा तत्त्वव्यापी स उच्यते ।\n\nआत्मव्यापी ततश्चोर्ध्वं सर्वव्यापी ततः पुनः ॥ ५.६७ ॥\n\nतत्त्वान्तसंस्थितो ह्यात्मा उद्घातैकेन योगवित् ।\n\nयोजयेत्परमे तत्त्वे उन्मनातीतसर्वगे ॥ ५.६८ ॥\n\nयोजनां तु परे तत्त्वे शृणु देवि वदाम्यहम् ।\n\nमन्त्रमुच्चारयेद्देवि ह्रस्वं दीर्घं प्लुतं परम् ॥ ५.६९ ॥\n\nपरापरविभागेन यावत्तत्त्वं परं गतम् ।\n\nत्रिदेवं बिन्दुसंयुक्तमर्धचन्द्रं निरोधिकाम् ॥ ५.७० ॥\n\nनादं च शक्तिसंयुक्तं व्यापिनीसमनोन्मनाः ।\n\nउन्मना च परश्चैव सर्वव्यापी शिवोऽव्ययः ॥ ५.७१ ॥\n\nज्ञात्वा सर्वमशेषेण विधिमेषां यथाक्रमम् ।\n\nतदा तु योजयेन्मन्त्री अन्यथा नैव योजयेत् ॥ ५.७२ ॥\n\nबिन्दुस्थं त्रितयं शब्दे चतुर्थो बिन्दुरेव हि ।\n\nब्रह्मा विष्णुस्तथा रुद्रः त्रिमाणं वर्ण उच्यते ॥ ५.७३ ॥\n\nईश्वरो बिन्दुदेवस्तु कण्ठे शब्दः प्रवर्तते ।\n\nतत्र शब्दः क्रियान्तस्थः क्रियाशक्तिरिति स्मृता ॥ ५.७४ ॥\n\nस शब्दस्तालुके देवि ईरितः सम्प्रवर्तते ।\n\nतस्य किंचिद्गतः शब्दो नासिकान्ते प्रवर्तते ॥ ५.७५ ॥\n\nज्ञानशक्तिस्तुविज्ञेया यत्नतः परमेश्वरि ।\n\nमूर्धस्थानगतः शब्दो ललाटान्तमवस्थितः ॥ ५.७६ ॥\n\nवर्णः शब्दगतः तेषामुद्घातः स तु कीर्तितः ।\n\nतत्रस्था विनिवर्तन्ते शिवज्ञानविवर्जिताः ॥ ५.७७ ॥\n\nपञ्चधावस्थितो बिन्दुरर्धचन्द्रो निरोधिका ।\n\nतस्यातीतो भवेन्नादः अविच्छिन्नस्त्वसौ भवेत् ॥ ५.७८ ॥\n\nईषत्प्रसारिते वक्त्रे देवदेवः सदाशिवः ।\n\nचतुर्विधो भवेच्छब्दो यः सुवेगवहः स्मृतः ॥ ५.७९ ॥\n\nपञ्चमो न वहेच्छब्दः ऊर्ध्वगामिन्यसौ स्मृता ।\n\nतस्यातीता भवेच्छक्तिः पञ्चधा तु व्यवस्थिता ॥ ५.८० ॥\n\nस्पर्शस्तत्र भवेद्देवि आत्मवित्तत्र पूर्ववत् ।\n\nव्यापिनी परतश्चैव पञ्चधा तु व्यवस्थिता ॥ ५.८१ ॥\n\nवालाग्रमाश्रितं स्पर्शं कदाचिद्वेत्ति वा न वा ।\n\nव्यापिनी सा समुद्दिष्टा न ज्ञानं परमेश्वरि ॥ ५.८२ ॥\n\nतस्यापि समनातीता मनस्तत्र न कारयेत् ।\n\nउन्मनापदमारोहन् शुद्धात्मा तु ततो भवेत् ॥ ५.८३ ॥\n\nशिष्यात्मानं गुरुवर उन्मन्यन्ते नियोजयेत् ।\n\nतत्र युक्तः परे शान्ते महाशान्तिमवाप्नुयात् ॥ ५.८४ ॥\n\nगुरुपारम्परायातः सम्प्रदायः प्रकाशितः ।\n\nयोजने तु परे तत्त्वे उपायः कथितस्तव ॥ ५.८५ ॥\n\nएवं ज्ञात्वा वरारोहे सर्वकर्माणि कारयेत् ।\n\nतत्त्वाध्वानं कलाध्वानं भुवनाध्वानमेव च ॥ ५.८६ ॥\n\nवर्णमन्त्रपदाध्वानं कृत्वैवं शुद्ध्यति प्रिये ।\n\nएषा वै धारणादीक्षा कर्तव्या योगिनात्र तु ॥ ५.८७ ॥\n\nमन्त्रसिद्धेन वा देवि कृता वै सुकृता भवेत् ॥ ५.८८ ॥\n\nइति स्वच्छन्दतन्त्रे तत्त्वदीक्षाप्रकाशनं नाम पञ्चमः पटलः\n\nसमयाचारयुक्तस्य साधकस्य वरानने ।\n\nजायते विविधा सिद्धिः गिरिगह्वरमाश्रिते ॥ ६.१ ॥\n\nसुशुद्धे भूप्रदेशे तु सर्वशल्यविवर्जिते ।\n\nप्रच्छन्ने विजने रम्ये भैरवं तत्र पूजयेत् ॥ ६.२ ॥\n\nजपित्वाक्षरलक्षं तु बहुरूपस्य सुव्रते ।\n\nपञ्चप्रणवसंयोगाज्जपतः सिद्ध्यते ध्रुवम् ॥ ६.३ ॥\n\nमुच्यते न तु सन्देहो भेदनात्प्रणवस्य तु ।\n\nह्रस्वं दीर्घं प्लुतं सूक्ष्ममतिसूक्ष्मं परं शिवम् ॥ ६.४ ॥\n\nप्रणवं पञ्चधा ज्ञात्वा भित्त्वा मोक्षो न संशयः ।\n\nप्रणवः पञ्चधावस्थः हंसेन सह संयुक्तः ॥ ६.५ ॥\n\nयत्किञ्चिद्वाङ्मयं लोके शिवज्ञाने प्रतिष्ठितम् ।\n\nशिवज्ञानं च तत्रस्थं हंसः प्रणवसंयुतः ॥ ६.६ ॥\n\nविना प्रणवसंयोगाज्जीव एको व्यवस्थितः ।\n\nयथाप्रकृति संयुक्तो न च तिष्ठति चैकतः ॥ ६.७ ॥\n\nतथा षष्ठेन सम्भिन्नो देहे जीवः प्रवर्तते ।\n\nचोदितस्तु यदा तेन तदा चोर्ध्वं प्रवर्तते ॥ ६.८ ॥\n\nप्रत्यक्षमपि तत्तत्त्वं महामायाविमोहिताः ।\n\nकथितं नाभिजानन्ति विना शास्त्रेण चोदनाम् ॥ ६.९ ॥\n\nषष्ठश्चोर्ध्ववहो ज्ञेयः स्वभावमुखसंस्थितः ।\n\nअप्रकाशः स्वदेहस्थो गुणभूतः प्रवर्तते ॥ ६.१० ॥\n\nनिर्गुणस्तु यदा देव एकाकी कालवर्जितः ।\n\nविज्ञातव्यं न किञ्चित्स्यात्केवलो निष्कलस्तु सः ॥ ६.११ ॥\n\nतस्य रूपं शरीरं च नास्ति वर्णः क्रिया तथा ।\n\nस कथं गृह्यते सूक्ष्म अग्राह्यो नित्यमव्ययः ॥ ६.१२ ॥\n\nएतस्मात्कारणाद्देवि षष्ठं बीजं नियोजितम् ।\n\nपञ्चपञ्चकसंयुक्तो देहे सकलनिष्कलः ॥ ६.१३ ॥\n\nग्रहणं तु यदा तस्य योगी योगविचिन्तकः ।\n\nयोगेनावाहितस्यापि भावमात्रं तु भावयेत् ॥ ६.१४ ॥\n\nयदा करोति सृष्टिं च ऊर्ध्वं बिन्दुः प्रवर्तते ।\n\nबिन्दूपरि च यच्छान्तः शिवः परमकारणम् ॥ ६.१५ ॥\n\nतत्र बिन्दुर्लयं याति तत्स्थानं दुर्लभं सुरैः ।\n\nषष्ठस्वरसमायोगादभ्यासादचिराल्लभेत् ॥ ६.१६ ॥\n\nषष्ठश्च पञ्चमश्चैव तस्य देवि गुणाः स्मृताः ।\n\nसगुणः सकलो ज्ञेयो निर्गुणो निष्कलः शिवः ॥ ६.१७ ॥\n\nसकलो ग्रहसंयुक्तो निष्कलो भावमाश्रितः ।\n\nसकले जप्यमाने तु जप्तो भवति निष्कलः ॥ ६.१८ ॥\n\nसुरासुराणां देवेन यजनोपायहेतुना ।\n\nरूपं तु सकलं तस्य द्विधावस्थं प्रकाशितम् ॥ ६.१९ ॥\n\nप्रथमं प्राकृतं रूपं विकृतं च द्वितीयकम् ।\n\nप्रकृतिर्विकृतिश्चैव उभे षष्ठेन संयुते ॥ ६.२० ॥\n\nये पदार्थाः पुरा प्रोक्तास्तत्रासावुच्छ्वसन्मुहुः ।\n\nप्रवर्तते च एतेन पुनस्तेन निवर्तते ॥ ६.२१ ॥\n\nप्रणवः पञ्चधावस्थः त्रिवर्णश्च त्रिदैवतः ।\n\nबिन्दुनादसमायुक्तः प्रणवः परिपठ्यते ॥ ६.२२ ॥\n\nअकारश्च उकारश्च मकारश्च तृतीयकः ।\n\nवर्णत्रयमिदं प्रोक्तं ब्रह्माद्या देवतास्त्रयः ॥ ६.२३ ॥\n\nबिन्दुनादसमायोगादीश्वरश्च सदाशिवः ।\n\nएते वै प्रणवाः पञ्च हंसः प्राणयुतः सदा ॥ ६.२४ ॥\n\nपरमात्मा शिवो हंसस्त्वपरेण समन्वितः ।\n\nपरतः प्रणवान् पञ्च पुनरेव वदाम्यहम् ॥ ६.२५ ॥\n\nशक्तिश्च व्यापिनी चैव समनात्मा च निष्कलः ।\n\nउन्मना च तथा देवि प्रणवाः पञ्च कीर्तितः ॥ ६.२६ ॥\n\nपरतः परमो हंसः सर्वं व्याप्य व्यवस्थितः ।\n\nएते वै प्रणवाः पञ्च परापरविभागशः ॥ ६.२७ ॥\n\nपरापरेण हंसेन नित्यमेव प्रणामिताः ।\n\nप्रवर्तन्ते हि सर्वत्र भुक्तिमुक्तिफलप्रदाः ॥ ६.२८ ॥\n\nपञ्चभिस्तु युतस्त्वेभिः स पञ्चप्रणवात्मकः ।\n\nतत्रस्थः एकरूपस्तु निष्कलस्तत्त्वतः स्मृतः ॥ ६.२९ ॥\n\nतद्योगादपि तद्बीजं सर्वबीजप्ररोहकम् ।\n\nप्रवर्ततेऽयतो यस्माद्देवासुरनिकेतनम् ॥ ६.३० ॥\n\nतत्र मन्त्राश्च वर्णाश्च प्रतिष्ठां यान्ति नान्यथा ।\n\nतस्य बोद्धाद्विमुच्यन्ते अहिकञ्चुकवत्प्रिये ॥ ६.३१ ॥\n\nतावद्भ्रमति संसारे यावत्तत्त्वं न विन्दति ।\n\nविदिते तु पुरे तत्त्वे न भूयो जायते क्वचित् ॥ ६.३२ ॥\n\nअकृतार्थो नरस्तावद्यावद्धंसं न विन्दति ।\n\nप्रणवेन समायुक्तं कृतार्थ इति निर्दिशेत् ॥ ६.३३ ॥\n\nउच्चारं च ततो ज्ञात्वा उच्चरेत्तं वरानने ।\n\nउच्चारस्त्रिविधो देवि हंसस्य समुदाहृतः ॥ ६.३४ ॥\n\nहकारोकारसंयुक्तबिन्द्वन्ते तु तृतीयकः ।\n\nसृष्टिन्यासेन तूच्चारः संहारयोग उच्यते ॥ ६.३५ ॥\n\nएवमादिक्रमेणैव मन्त्रमुच्चारयेद्बुधः ।\n\nबिन्दुस्थं त्रितयं कृत्वा वक्त्रमुद्घाटयेत्ततः ॥ ६.३६ ॥\n\nईषदुद्घाटिते वक्त्रे तदा नादं विजानत ।\n\nनादस्थं पञ्चधा चैव शक्तिस्थं पञ्चधा पुनः ॥ ६.३७ ॥\n\nव्यापिन्यां पञ्चधा चैव समनानिष्कलात्मनोः ।\n\nउन्मना च परं तत्त्वं सर्वं व्याप्य व्यवस्थितम् ॥ ६.३८ ॥\n\nएवं ज्ञात्वा विमुच्यन्ते शिवतत्त्वविदो जनाः ।\n\nअन्यथा नैव मुच्यन्ते बिन्द्वन्ते ये व्यवस्थिताः ॥ ६.३९ ॥\n\nज्योतीरूपं तु बिन्दुस्थं नादस्थं शब्दरूपकम् ।\n\nशक्तिस्थं स्पर्शगं चैव तदूर्ध्वं शून्यरूपकम् ॥ ६.४० ॥\n\nब्रह्मादिपञ्चकं यच्च तेषां शून्यं च तत्पदम् ।\n\nपरापरविभागेन ते सर्वत्र व्यवस्थिताः ॥ ६.४१ ॥\n\nशून्यातीता तु समना शुद्धात्मा तून्मना तथा ।\n\nसर्वातीतं परं तत्त्वं सर्वं व्याप्य व्यवस्थितम् ॥ ६.४२ ॥\n\nमन्त्ररूपाश्च विज्ञेया बिन्दुधर्मात्तु देवताः ।\n\nतत्रस्था सर्वकर्माणि साधयन्ति न संशयः ॥ ६.४३ ॥\n\nतत्त्वं च उन्मनात्मा तु समना शून्यमेव च ।\n\nस्पर्शश्चैव तथा शब्दो रूपं च तदनन्तरम् ॥ ६.४४ ॥\n\nमन्त्रात्मनि स्थिताः सर्वे ज्ञातव्या दैशिकेन तु ।\n\nतत्रस्था ज्ञानयोगं च प्रयच्छन्ति वरानने ॥ ६.४५ ॥\n\nकर्मकाले तु सकलान् शिरः पाण्यादिभिर्युतान् ।\n\nजपेत्तु सकलान् देवि निष्कलेन समन्वितान् ॥ ६.४६ ॥\n\nध्यायेज्ज्योतिर्मयान् सर्वान् शब्दसिद्धिप्रदायकान् ।\n\nशक्तिस्थाः शक्तिदाः प्रोक्ताः शून्यस्था व्यापकाः स्मृताः ॥ ६.४७ ॥\n\nक्रमाज्ज्ञानप्रदास्ते वै समनास्था वरानने ।\n\nकैवल्यदास्ततश्चोर्ध्वे सर्वज्ञाश्चोन्मने पदे ॥ ६.४८ ॥\n\nतत्त्वेन वेधिताः सर्वे ये मया परिकीर्तिताः ।\n\nतज्ज्ञात्वा सिद्धिदाः सर्वे मुक्तिदाश्च न संशयः ॥ ६.४९ ॥\n\nपञ्चप्रणवसंयुक्तं तत्त्वं ते कथितं मया ।\n\nपञ्चप्रणवपूर्वेण ओंकाराद्ययुतेन तु ॥ ६.५० ॥\n\nनमस्कारावसानेन बहुरूपेण सुव्रते ।\n\nजपतः सिद्धिमाप्नोति लक्षेनाक्षरसंख्यया ॥ ६.५१ ॥\n\nप्रणवाद्येन संयुक्तं मन्त्रमेवं जपेत्सदा ।\n\nजपान्ते तु पुनर्होमं दशमांशेन कारयेत् ॥ ६.५२ ॥\n\nनृमांसं पुरसंयुक्तं घृतेन च परिप्लुतम् ।\n\nततः सिद्धिमवाप्नोति अधमां मध्यमोत्तमम् ॥ ६.५३ ॥\n\nत्रिगुणेन तु जप्येन स्वच्छन्दसदृशो भवेत् ।\n\nब्रह्मविष्ण्विन्द्रदेवानां सिद्धदैत्योरगेशिनाम् ॥ ६.५४ ॥\n\nभयदाता च हर्ता च शापानुग्रहकृद्भवेत् ।\n\nदर्पं हरति कालस्य पातयेद्भूधरानपि ॥ ६.५५ ॥\n\nस्फोटयेद्बिल्वयन्त्राणि दिग्गजानपि चालयेत् ।\n\nब्रह्मराक्षसवेतालान् क्रूरग्रहविनायकान् ॥ ६.५६ ॥\n\nस्मरणान्नाशयेद्देवि अवध्यस्त्रिदशैरपि ।\n\nप्राकृतान्यपि कर्माणि सिद्ध्यन्ति जपलक्षतः ॥ ६.५७ ॥\n\nतानि सम्यक्प्रवक्ष्यामि यथावदनुपूर्वशः ।\n\nमोहना सहदेवा च भूधात्री चक्रलाञ्छना ॥ ६.५८ ॥\n\nरामवल्ल्या सहैकत्र आत्मबीजेन पोषयेत् ।\n\nभक्षे पाने च दातव्यं वशीकरणमुत्तमम् ॥ ६.५९ ॥\n\nउत्तवारणिमूलं तु पुष्यर्क्षेण तु ग्राहयेत् ।\n\nआत्मेन्द्रियेण संयुक्तं वशीकरणमुत्तमम् ॥ ६.६० ॥\n\nश्रवणाक्षिमलं लाला रुधिरेन्द्रियसंयुतम् ।\n\nभूकदम्बसमोपेतं दातव्यं पयसा निशि ॥ ६.६१ ॥\n\nअप्रवासे प्रदातव्यं म्रियते विरहेण सा ।\n\nषष्टिं कनकबीजानि षोडश मणिचन्द्रिकाः ॥ ६.६२ ॥\n\nनरगोदन्तसंयुक्ताः प्रदद्याद्यस्य भामिनी ।\n\nएष कापालिको योगो गच्छन्तमनुगच्छति ॥ ६.६३ ॥\n\nश्वेतार्कमूलं मञ्जिष्ठा चटकस्य शिरस्तथा ।\n\nगृहोद्भवस्य कुष्ठं च स्वरक्तेन्द्रियसंयुतम् ॥ ६.६४ ॥\n\nभक्ष्ये पाने प्रदातव्यं वशीकरणमुत्तमम् ।\n\nमोहना चैव कान्तारी मयूरशिखया युता ॥ ६.६५ ॥\n\nआत्मलालेन्द्रियैर्युक्तं वशीकरणमुत्तमम् ।\n\nलज्जालुका च गोरम्भा चण्डालीकर्मकं तथा ॥ ६.६६ ॥\n\nनागेन्द्रपदमिश्रं तदात्मबीजसमन्वितम् ।\n\nएष योगवरो दिव्यो दीयते यस्य सुव्रते ॥ ६.६७ ॥\n\nमधुरेण समायुक्तो यावदायुर्वशी स तु ।\n\nचणका माषमुद्गाश्च अपानेन विनिर्गताः ॥ ६.६८ ॥\n\nवान्तं घृतं तथा रेतः स्त्रीरजो हृन्मलं तथा ।\n\nमूत्रं रक्तं तथा केशो लाला चैव वरानने ॥ ६.६९ ॥\n\nपुत्रजानिः कृताह्वा च नागेन्द्रपदसंयुता ।\n\nमोहना विष्णुक्रान्ता च धात्री चैवैकतः स्थिता ॥ ६.७० ॥\n\nपुष्यर्क्षेण नियुञ्जीत गर्वितानां वरानने ।\n\nभक्ष्ये पाने प्रदातव्यो योगस्त्रिदशपूजितः ॥ ६.७१ ॥\n\nउच्चाटनं प्रवक्ष्यामि शत्रूणां गर्वितात्मनाम् ।\n\nकाकोलूकस्य पक्षांश्च खरोष्ट्रमूत्रमृत्तिका ॥ ६.७२ ॥\n\nकृत्वा प्रतिकृतिं प्राज्ञः काकरक्तेन लेपयेत् ।\n\nकाकोलूकस्य पक्षांश्च गुदे तस्य विनिक्षिपेत् ॥ ६.७३ ॥\n\nतां चतुष्पथे निखनेत्श्मशानाग्निमथोपरि ।\n\nप्रज्वाल्य होमयेत्तत्र काकपक्षांश्च सुव्रते ॥ ६.७४ ॥\n\nउद्भ्रान्तपत्रसहितान् खरमूत्रेण भावितान् ।\n\nयस्य नाम समुद्दिश्य यकाराद्यन्तरोधितम् ॥ ६.७५ ॥\n\nमन्त्रावसाने विन्यस्तं विसर्गान्तं प्रचाटयेत् ।\n\nभ्रमते काकवत्पृथ्वीं शत्रुर्व्याधिनिपीडितः ॥ ६.७६ ॥\n\nपिण्याकं निम्बपत्त्राणि मृत्किण्वं तु तुषाणि च ।\n\nशत्रोः प्रतिकृतिं कृत्वा अक्षपुष्पैस्तु वेष्टिताम् ॥ ६.७७ ॥\n\nश्मशाने निखनेत्तां तु वह्निं प्रज्वाल्य चोपरि ।\n\nपुष्पैर्विभीततरुजैर्यस्य नाम्ना तु होमयेत् ॥ ६.७८ ॥\n\nविद्विष्टो वै भवेच्छत्रुः कामदेवसमोऽपि यः ।\n\nप्रियङ्गुलतिकामिश्रं गुग्गुलुं घृतवेधितम् ॥ ६.७९ ॥\n\nहृत्वा त्वष्टशतं देवि सुभगः सम्प्रजायते ।\n\nजातिकुट्मलकैर्मिश्रैस्त्रिमध्वक्तैस्तिलैर्हुतैः ॥ ६.८० ॥\n\nसुभगत्वमवाप्नोति रूपहीनोऽपि यो नरः ।\n\nतिलैर्लवणसम्मिश्रैस्त्रिमध्वक्तैर्हुतैः प्रियैः ॥ ६.८१ ॥\n\nसप्ताहाद्वशमायाति या स्त्री रूपेण गर्विता ।\n\nराजिका लवणं चैव मधुक्षीरघृतप्लुतम् ॥ ६.८२ ॥\n\nहोमयेन्नामसम्मिश्रं यस्याकर्षेत्तु तं द्रुतम् ।\n\nनरस्य रोचनां गृह्य द्विरदस्य मदेन तु ॥ ६.८३ ॥\n\nभावयित्वाभिमन्त्र्यैतन्मन्त्रेणाष्टशतं जपेत् ।\n\nस्नाने विलेपने मद्ये गन्धे वा यस्य दीयते ॥ ६.८४ ॥\n\nस वश्यो भवति क्षिप्रं धनदः प्राणदस्तथा ।\n\nअथवा मारयेत्क्षिप्रं शत्रुं निश्चितमात्मनः ॥ ६.८५ ॥\n\nअपकारशतैर्युक्तं कृतघ्नं दुष्टचेतसम् ।\n\nकपालद्वयमादाय नाम शत्रोः समालिखेत् ॥ ६.८६ ॥\n\nकपालसम्पुटस्थं तद्विषाङ्गारेण भावितम् ।\n\nरुधिरेण समायुक्तं हुम्फट्कारविदर्भितम् ॥ ६.८७ ॥\n\nमहाप्रेतवनं गत्वा स्वच्छन्दं पूजयेत्ततः ।\n\nकृष्णमाल्योपहारैश्च ततः कर्म समारभेत् ॥ ६.८८ ॥\n\nविज्ञाप्य भैरवं देवं शत्रुं मे विनिपातय ।\n\nअनुज्ञातस्तु देवेन गृहित्त्वा तच्छिरोद्वयम् ॥ ६.८९ ॥\n\nतत्र गत्वा महादेवि कपालासनसंस्थितः ।\n\nतत्रस्थो रोषसम्पूर्णो दक्षिणाभिमुखः स्थितः ॥ ६.९० ॥\n\nआत्मनो भैरवं रूपं ज्ञात्वा घोरं सुभीषणम् ।\n\nक्रुद्धः समुच्चरेन्मन्त्री द्वात्रिंशाक्षरसम्मितम् ॥ ६.९१ ॥\n\nविलोमेन महाभागे शत्रुनाम ततोऽन्तगम् ।\n\nहुम्फड्द्वयं समुच्चार्य काद्ये चास्फालयेद्भृशम् ॥ ६.९२ ॥\n\nखण्डशश्चूर्णिते यावत्तावच्छतुर्विनश्यति ।\n\nसप्तरात्रेण देवेशि प्रयोगस्त्वनिवर्तकः ॥ ६.९३ ॥\n\nएवं शतसहस्राणि अन्यकल्पोत्थितानि च ।\n\nप्रयोगाणां करोत्येष मन्त्रराजेश्वरेश्वरः ॥ ६.९४ ॥\n\nअनुलोमगतं देवं वौषत्कारान्तसंस्थितम् ।\n\nक्षीरं तु होमयेद्देवि शान्त्यर्थे हितकारकम् ॥ ६.९५ ॥\n\nवषदाप्यायने शस्तं स्वाहान्तं वशकर्मणि ।\n\nमन्त्राणां तर्पणार्थं च नत्यन्तं चार्चने स्मृतम् ॥ ६.९६ ॥\n\nएतद्धि कथितं देवि साधकस्य सुमेधसः ।\n\nक्रियाकालांशयुक्तस्य अक्लेशात्तु सुखावहम् ॥ ६.९७ ॥\n\nइति स्वच्छन्दतन्त्रे पञ्चप्रणवाधिकारः षष्ठः पटलः\n\nक्रिया ज्ञाता मया देव त्वत्प्रसादान्महेश्वर ।\n\nकालांशकं च देवेश कथयस्व प्रसारतः ॥ ७.१ ॥\n\nकालो द्विधात्र विज्ञेयः सौरश्चाध्यात्मिकः प्रिये ।\n\nसुवारकरणे लग्ने सुयोगे सुदिने प्रिये ॥ ७.२ ॥\n\nतेजोऽपचयराशौ तु दक्षिणायनमुत्तरम् ।\n\nग्रहणं चन्द्रसूर्याभ्यां कालश्च ऋतवस्तथा ॥ ७.३ ॥\n\nपक्षो मासश्च वेला विषुवद्राश्यन्तरं तथा ।\n\nपुण्यापुण्योदयो देवि सौर एष प्रकीर्तितः ॥ ७.४ ॥\n\nआध्यात्मिकं पुनर्देवि कथयामि निबोध मे ।\n\nषाट्कोशिकस्तु यो देहो भूततन्मात्रसंयुतः ॥ ७.५ ॥\n\nस मनोबुद्ध्यहङ्कारबुद्धिकर्मेन्द्रियैर्गुणैः ।\n\nसर्वतत्त्वैस्तथा देवैः समधिष्ठितविग्रहः ॥ ७.६ ॥\n\nतत्रात्मा प्रभुशक्तिश्च वायुर्वै नाडिभिश्चरन् ।\n\nनाभ्यधोमेढ्रकन्दे च स्थिता वै नाभिमध्यतः ॥ ७.७ ॥\n\nतस्माद्विनिर्गता नाड्यस्तिर्यगूर्ध्वमधः प्रिये ।\n\nचक्रवत्संस्थितास्तत्र प्रधाना दश नाडयः ॥ ७.८ ॥\n\nद्वासप्ततिसहस्राणि नाड्यस्ताभ्यो विनिर्गताः ।\n\nपुनर्विनिर्गताश्चान्या आभ्योऽप्यन्याः पुनः पुनः ॥ ७.९ ॥\n\nयावत्यो रोमकोट्यस्तु तावत्यो नाडयः स्मृताः ।\n\nयथा पर्ण पलाशस्य व्याप्तं सर्वत्र तन्तुभिः ॥ ७.१० ॥\n\nशरीरं सर्वजन्तूनां तद्वद्व्याप्तं तु नाडिभिः ।\n\nमारुतापूरिताः सर्वा आत्मशक्तिचराः सदा ॥ ७.११ ॥\n\nपृथग्वृत्तिप्रभेदेन भिन्नाश्चारप्रभेदतः ।\n\nचारवृत्तिप्रभेदेन संज्ञाभेदो वरानने ॥ ७.१२ ॥\n\nनाडिनां चैव वायूनां भेदो ज्ञेयः सहस्रशः ।\n\nप्रधाना दश याः प्रोक्ता नाडयश्च वरानने ॥ ७.१३ ॥\n\nतासां मध्ये तु देवेशि वायवो ये व्यवस्थिताः ।\n\nनाडीनां चैव वायूनां संज्ञावृत्तीर्निबोध मे ॥ ७.१४ ॥\n\nइडा च पिङ्गला चैव सुषुम्ना च तृतीयका ।\n\nगान्धारी हस्तिजिह्वा च पूषा चैव यशस्विनी ॥ ७.१५ ॥\n\nअलम्बुसा कुहूश्चैव शंखिनी दशमी स्मृता ।\n\nएताः प्राणवहाः प्रोक्ताः प्रधाना दश नाडयः ॥ ७.१६ ॥\n\nप्राणोऽपानः समानश्च उदानो व्यान एव च ।\n\nनागः कूर्मोऽथ कृकरो देवदत्तो धनञ्जयः ॥ ७.१७ ॥\n\nवायवो नाडयश्चैव चक्रवत्संस्थिताः प्रिये ।\n\nतासु संचरतः सिद्धिं योगं चैव वरानने ॥ ७.१८ ॥\n\nजपतश्च वरारोहे जपसिद्धिमवाप्नुयात् ।\n\nदशानां तु परं देवि नाडीत्रयमुदाहृतम् ॥ ७.१९ ॥\n\nबिन्दुनादात्मके द्वे वै मध्ये शक्त्यात्मिका स्मृता ।\n\nहृच्चक्रे तु समाख्याताः साधकानां हितावहाः ॥ ७.२० ॥\n\nप्राणो वै चरते तासु अहोरात्रविभागतः ।\n\nतथा ते कथयिष्यामि प्रविभज्य यथास्फुटम् ॥ ७.२१ ॥\n\nप्रभुशक्तिसमाकृष्टा मरुत्प्राणात्मसंस्थिताः ।\n\nत्रय एतेऽविभागेन संचरन्ते समन्ततः ॥ ७.२२ ॥\n\nअध ऊर्ध्वं वहेद्यस्मात्सर्वनाडीः प्रवाहयन् ।\n\nवृत्तिसंज्ञाप्रभेदेन वर्णरूपाण्यनेकधा ॥ ७.२३ ॥\n\nद्वासप्ततिसहस्रेभ्यो जायन्ते दश वै प्रिये ।\n\nकोटिधातो वरारोहे स एकः संव्यवस्थितः ॥ ७.२४ ॥\n\nप्राणापानमयः प्राणो विसर्गापूरणं प्रति ।\n\nनित्यमापूरयन्नेव प्राणिनामुरसि स्थितः ॥ ७.२५ ॥\n\nप्राणनं कुरुते यस्मात्तस्मात्प्राणः प्रकीर्तितः ।\n\nअहोरात्रगतिं प्राणे अधुना कथयामि ते ॥ ७.२६ ॥\n\nतुटयः षोडश प्राणे पूर्वं हि कथिता मया ।\n\nबाह्ये नैव तु कालेन ते लवाः परिकीर्तिताः ॥ ७.२७ ॥\n\nताभिश्चतसृभिर्देवि प्राणे यामो विधीयते ।\n\nतैरेव प्रहरैर्देवि चतुर्भिस्तु दिनं भवेत् ॥ ७.२८ ॥\n\nरात्रिश्चतुर्भिर्विज्ञेया अहोरात्रस्त्वतोऽष्टभिः ।\n\nशिवो धर्मेण हंसस्तु सूर्या हंसः प्रभान्वितः ॥ ७.२९ ॥\n\nआत्मा वै हंस इत्युक्तः प्राणो हंससमन्वितः ।\n\nतस्योदयात्कलेत्कालः ग्रहाणामुदयो भवेत् ॥ ७.३० ॥\n\nऋक्षाणि राशयश्चैव तारास्त्वंशास्तथैव च ।\n\nप्राणे वै उदयन्त्येते अहोरात्रेण सुव्रते ॥ ७.३१ ॥\n\nअहोरात्रोदयस्त्यैव विभागं कथयामि ते ।\n\nहृदयोर्ध्वे तु कण्ठाधो यावद्वै प्रवहेत्प्रिये ॥ ७.३२ ॥\n\nअङ्गुलेन विहीने तु प्रथमः प्रहरः स्मृतः ।\n\nद्वितीय ऊर्ध्वे विज्ञेयो मध्याह्नस्तालुमध्यतः ॥ ७.३३ ॥\n\nअत्र होमो जपो ध्यानं कृतं वै मोक्षदं भवेत् ।\n\nनासाग्र्यत्र्यङ्गुलोर्ध्वे तु यावत्प्राप्तस्तु सुव्रते ॥ ७.३४ ॥\n\nप्रहरस्तु तृतीयोऽसौ भवेद्वै वरवर्णिनि ।\n\nशक्त्यन्ते च चतुर्थस्तु प्रहरोऽहः प्रकीर्तितम् ॥ ७.३५ ॥\n\nचतुर्थान्ते तु देवेशि प्राणसूर्यः सदास्तगः ।\n\nततोऽस्तमयसन्ध्यात्र तुट्यर्धं तु भवेत्प्रिये ॥ ७.३६ ॥\n\nतत्कालं तु विलम्ब्यैवं पुनश्चाधः प्रवर्तते ।\n\nस च चन्द्रोदयो देवि रजनी च विधीयते ॥ ७.३७ ॥\n\nपूर्वोक्तक्रमयोगेन यामेष्वेवं चरत्यसौ ।\n\nतालुके चार्धरात्रस्तु पुनरेवं विधीयते ॥ ७.३८ ॥\n\nहृत्पद्मं तु यदा प्राप्तः प्रभातसमयस्तदा ।\n\nतुट्यर्धं तु वरारोहे पूर्वसंध्या भवेत्ततः ॥ ७.३९ ॥\n\nतस्मात्समुदयश्चैव सूर्यस्य स भवेत्पुनः ।\n\nपूर्ववत्क्रमयोगेन स चरेद्धि सदा शुभे ॥ ७.४० ॥\n\nवासरे तु चरेत्सूर्यो धारायां संचरेच्छशी ।\n\nचन्द्रसूर्योदयो ह्येष मया ते परिकीर्तितः ॥ ७.४१ ॥\n\nभौमाद्याश्च ग्रहा ह्येवं चरन्ति प्रविभागशः ।\n\nप्राणे चाप्युदयन्त्येते प्रहरे प्रहरे प्रिये ॥ ७.४२ ॥\n\nवेला वारो भवेद्यस्य स चरेत्प्रहरद्वयम् ।\n\nराहुश्चरति सोमेन केतुश्चरति भास्वता ॥ ७.४३ ॥\n\nये ग्रहास्ते च वै नागा लोकपालाष्टकं च ते ।\n\nमूर्तयश्चैव ते चाष्टावष्टौ ते च गणेश्वराः ॥ ७.४४ ॥\n\nते च पञ्चाष्टका रुद्रास्तथा योगाष्टकाः परे ।\n\nअनन्तादिशिखण्ड्यन्तास्ते च विद्येश्वराष्टकाः ॥ ७.४५ ॥\n\nसकलाद्यानि तत्त्वानि स्थितानि परतस्त्विह ।\n\nपूर्वोक्ता भैरवाश्चाष्टौ सर्वे ते च व्यवस्थिताः ॥ ७.४६ ॥\n\nग्रहादीन्समधिष्ठाय सर्वेषूदयकारकाः ।\n\nराशिभिः सह नक्षत्रैस्त उद्यन्ति अहर्निशम् ॥ ७.४७ ॥\n\nमध्याह्ने चार्धरात्रे च उदयोऽभिजितो भवेत् ।\n\nअभीप्सितं फलं तत्र साधकानां भवेदिह ॥ ७.४८ ॥\n\nअहोरात्रविभागोऽयमेवं ते कथितो मया ।\n\nअधुना पक्षमासांश्च वर्षाणि कथयामि ते ॥ ७.४९ ॥\n\nआध्यात्मिकाहोरात्रेण बाह्ये काष्ठा विधीयते ।\n\nमासेनाध्यात्मिकेनैव बाह्ये चैव कला भवेत् ॥ ७.५० ॥\n\nतत्र त्रिंशदहोरात्रा मासस्तु वरवर्णिनि ।\n\nमासैद्वदशभिश्चैव बाह्येऽथ घटिका भवेत् ॥ ७.५१ ॥\n\nशतानि त्रीण्यहोत्रात्राः षष्टिरेव तथाधिका ।\n\nवर्षमेतत्समाख्यातं बाह्ये वै घटिका च सा ॥ ७.५२ ॥\n\nघटिकाः षष्टिस्त्वहोरात्रे बाह्ये तु प्रवहन्ति वै ।\n\nता एवान्तरचारेण षष्टिः संवत्सराः स्मृताः ॥ ७.५३ ॥\n\nप्राणसंख्यां पुनस्तेषु कथयाम्यधुना तव ।\n\nषट्शतानि वरारोहे सहस्राण्येकविंशतिः ॥ ७.५४ ॥\n\nअहोरात्रेण बाह्येन अध्यात्मं तु सरधिपे ।\n\nप्राणसंख्या समाख्याता ज्ञातव्या साधकेन तु ॥ ७.५५ ॥\n\nप्रणहंसे सदा लीनः साधकः परतत्त्ववित् ।\n\nतस्यायं जप उद्दिष्टः सिद्धिमुक्तिफलप्रदः ॥ ७.५६ ॥\n\nअधः प्रवहणे सिद्धिर्हृत्पद्मं यावदागतः ।\n\nमुक्तिश्चैव भवेदूर्ध्वे परतत्त्वे तु सुव्रते ॥ ७.५७ ॥\n\nमनोऽप्यन्यत्र निक्षिप्तं चक्षुरन्यत्र पातितम् ।\n\nयथा प्रवर्तते प्राणस्त्वयत्नादेव सर्वदा ॥ ७.५८ ॥\n\nनास्योच्चारयिता कश्चित्प्रतिहन्ता न विद्यते ।\n\nस्वयमुच्चरते हंसः प्राणिनामुरसि स्थितः ॥ ७.५९ ॥\n\nमासवत्सरसंख्या तु एषा ते कथिता मया ।\n\nचन्द्रसूर्योपरागं तु कथयामि ततः परम् ॥ ७.६० ॥\n\nअहोरात्रस्तु यः प्रोक्तः प्राणेऽस्मिन्सुरसुन्दरि ।\n\nस एव पक्षद्वितयं मासं च कथयामि ते ॥ ७.६१ ॥\n\nतुट्यर्धं चाप्यधश्चोर्ध्वं विश्रमः परिकीर्तितः ।\n\nमध्ये पञ्चदशोक्ता यास्तिथयस्ताः प्रकीर्तिताः ॥ ७.६२ ॥\n\nप्रथमोदये तु हृत्पद्मात्तुट्यर्धं तु दिनं भवेत् ।\n\nद्वितीये चैव तुट्यर्धे यदा चरति शर्वरी ॥ ७.६३ ॥\n\nराशयो ग्रहनक्षत्राण्युदयन्ति यथाक्रमम् ।\n\nअस्मिन्नेवमहोरात्रे पूर्ववच्च वरानने ॥ ७.६४ ॥\n\nतुटिभिः पञ्चदशभिः पक्षः स तु विधीयते ।\n\nतिथिच्छेदे ऋणं ज्ञेयं वृद्धौ चैव धनं भवेत् ॥ ७.६५ ॥\n\nऋणं चैव भवेत्कासो निःश्वासो धन उच्यते ।\n\nकृष्णपक्षोर्ध्वचारेण संहारः संक्षयो भवेत् ॥ ७.६६ ॥\n\nक्रूरकर्माणि वै तत्र कुर्वन्सिद्धिमवाप्नुयात् ।\n\nशुभकर्माणि कृष्णे च न च सिद्ध्यन्ति सुव्रते ॥ ७.६७ ॥\n\nशक्तिं वै विशति प्राणे या तुटिस्तु विधीयते ।\n\nअमावस्या तु सा ज्ञेया कृष्णपक्षे वरानने ॥ ७.६८ ॥\n\nशक्तेर्मध्योर्ध्वभागे तु तुट्यर्धं यत्प्रकीर्तितम् ।\n\nपक्षसंधिस्त्वसौ ज्ञेयोऽमावस्यार्धप्रतिपदा ॥ ७.६९ ॥\n\nतिथिच्छेदेन वै तत्र सूर्यस्य ग्रहणं भवेत् ।\n\nरविबिम्बान्तरे देवि चन्द्रबिम्बं तदा भवेत् ॥ ७.७० ॥\n\nतदन्तरे भवेद्राहुरमृतार्थी वरानने ।\n\nअमृतं स्रवते चन्द्रो राहुश्च ग्रसते तु तम् ॥ ७.७१ ॥\n\nपीत्वा त्यजति तद्लिम्बं तदा मुक्तः स उच्यते ।\n\nआदित्यग्रहणं चैव लोके तदुपदिश्यते ॥ ७.७२ ॥\n\nराहुरादित्यचन्द्रौ च त्रय एते ग्रहा यदा ।\n\nदृश्यन्ते समवायेन तन्महाग्रहणं भवेत् ॥ ७.७३ ॥\n\nस कालः सर्वलोकानां महापुण्यतमो भवेत् ।\n\nतत्र स्नानं तथा दानं पूजाहोमजपादिकम् ॥ ७.७४ ॥\n\nयत्कृतं साधकैर्देवि तदनन्तफलं भवेत् ।\n\nतां चैवार्धतुटिं त्यक्त्वा शुक्लपक्षोदयो भवेत् ॥ ७.७५ ॥\n\nशक्तिगर्भादधः सृष्टिस्तस्माद्वृद्धिः प्रजायते ।\n\nतदारभ्य च कर्माणि शुभान्यभ्युदयानि च ॥ ७.७६ ॥\n\nध्यानमन्त्रादियुक्तस्य सिद्धिन्ते नात्र संशयः ।\n\nप्राणहंसो यदा प्राप्तस्त्वधस्तां प्रथमां तुटिम् ॥ ७.७७ ॥\n\nपूर्वमर्धं त्वहः प्रोक्तं तुट्यर्धमपरं निशा ।\n\nराशयो ग्रह ऋक्साणि योगाश्च करणानि च ॥ ७.७८ ॥\n\nपूर्ववत्क्रमयोगेन तान्युद्यन्ति त्वहर्निशम् ।\n\nप्रतिपत्सा तु विज्ञेया चन्द्रश्चैककलो भवेत् ॥ ७.७९ ॥\n\nद्वितीयायां द्वितीया तु वृद्धिमेति क्रमेण तु ।\n\nतिथयश्चैवमारभ्य यावत्पञ्चदशी तुटि ॥ ७.८० ॥\n\nपौर्णमासी तु विज्ञेया तिथिर्वै साधकेन तु ।\n\nतत्र पूजा जपो ध्यानं संपूर्णं सफलं भवेत् ॥ ७.८१ ॥\n\nसंपूर्णश्च भवेत्तस्यां चन्द्रो वै चारुलोचने ।\n\nतस्याश्चार्धतुटिर्या तु पक्षसंध्या तु सा स्मृता ॥ ७.८२ ॥\n\nतस्यार्धं पौर्णमासी तु प्रतिपदर्धेन संस्थिता ।\n\nहृत्पद्मसंधिमध्ये तु सोमस्य ग्रहणं भवेत् ॥ ७.८३ ॥\n\nआदित्येन विना लोके सोमग्रहणमुच्यते ।\n\nतत्रैव च महत्पुण्यं ध्यानहोमजपादिभिः ॥ ७.८४ ॥\n\nपक्षद्वयेऽपि देवेशि ग्रहणं चन्द्रसूर्ययोः ।\n\nनानादिद्धिप्रदं ह्येतत् साधकस्याभियोगिनः ॥ ७.८५ ॥\n\nमोक्षश्चैव पुनर्भद्रे पक्षद्वयसमुज्झितः ।\n\nपक्षद्वयं परित्यज्य पूवोक्तकरणेन तु ॥ ७.८६ ॥\n\nउन्मन्यन्ते स्थितो नित्यं परवृत्त्यवलम्बकः ।\n\nपरित्यज्य त्वधः सर्वं ध्यानमास्थाय योजयेत् ॥ ७.८७ ॥\n\nतस्य मुक्तिर्न संदेहस्त्वन्यथा सिद्धिभाग्भवेत् ।\n\nपक्षद्वयेऽपि ग्रहणं भवेद्वै सर्वदेहिनाम् ॥ ७.८८ ॥\n\nएवमेतत्समाख्यातं यावदायुर्वरानने ।\n\nअत्रैवाध्यात्माहोरात्रे त्वथाब्दोदय उच्यते ॥ ७.८९ ॥\n\nहृत्पद्मादूर्ध्वपर्यन्तं राशयः षड्व्यवस्थिताः ।\n\nअङ्गुलैः षड्भिरेकैको हृत्पद्माद्याव शक्तितः ॥ ७.९० ॥\n\nअङ्गुले अङ्गुले ह्यत्र तिथयः पञ्च संस्थिताः ।\n\nतस्याप्यर्धं दिनं पूर्वमपरार्धं निशा भवेत् ॥ ७.९१ ॥\n\nषट्पञ्चकास्तिथीनां ये ते ःोरात्रास्तु मासिकाः ।\n\nत्रिंशता तैरहोरात्रैर्द्विपक्षो मास उच्यते ॥ ७.९२ ॥\n\nमासि राश्युदये ह्येष अधोर्ध्वप्राणसंचरे ।\n\nहृदयादुदयस्थानात्संक्रान्तिर्मकरे स्थिता ॥ ७.९३ ॥\n\nषडङ्गुलान्यधस्त्यक्त्वा कुम्भे संक्रमते पुनः ।\n\nकण्ठोर्ध्वे द्व्यङ्गुलं त्यक्त्वा मीने संक्रमते पुनः ॥ ७.९४ ॥\n\nगलोर्ध्वाद्यावत्ताल्वन्तं त्यक्त्वा मेषेऽथ संक्रमेत् ।\n\nनासान्तं यावत्संक्रान्तिरङ्गुलानि षडेव हि ॥ ७.९५ ॥\n\nएषा वै विषुसंक्रान्तिरुत्तरे संव्यवस्थिता ।\n\nजपहोमार्चनध्यानान्महाभ्युदयकारिका ॥ ७.९६ ॥\n\nनासाग्रं तु परित्यज्य प्राणहंसो वृषे चरेत् ।\n\nषडङ्गुलानि संत्यज्य संक्रमेन्मिथुने पुनः ॥ ७.९७ ॥\n\nशक्त्यन्तं यावदध्वानं संक्रान्तिर्मिथुने स्मृता ।\n\nमकराच्च समारभ्य मिथुनान्तं च सुव्रते ॥ ७.९८ ॥\n\nउत्तरयणमत्रैतदैहिकीसिद्धिवर्जितम् ।\n\nस्नानं ध्यानं तथा दानं पूजाहोमजपादिकम् ॥ ७.९९ ॥\n\nसाधकाद्यैः कृतं यच्च सहस्त्रानेकधा भवेत् ।\n\nइह जन्मनि नाप्नोति परत्रैवोपतिष्ठते ॥ ७.१०० ॥\n\nदिनानि तत्र वर्धन्ते मकरान्मिथुनान्तिकम् ।\n\nतत्काले संहरेद्वीर्यं जगत्यस्मिंश्चराचरे ॥ ७.१०१ ॥\n\nहंसो रश्मिभिराकृष्य गर्भस्थं कारयेत्तु तम् ।\n\nगर्भस्थानेकधारूपं यद्गृहीतं पुरातनम् ॥ ७.१०२ ॥\n\nकर्कटादेः समारभ्य सर्वं वर्षति तत्पुनः ।\n\nतस्मादारभ्य मकराद्ध्यानहोमजपादिकम् ॥ ७.१०३ ॥\n\nपरलोकनिमित्ताय तदनन्तफलं भवेत् ।\n\nपुरश्चर्यानिमित्ताय मन्त्रग्रहव्रतं च यत् ॥ ७.१०४ ॥\n\nमीनादावारभेत्सर्वं मन्त्रसिद्ध्यर्थमात्मनः ।\n\nबाह्येऽपि तरवो लोके ऋतुषट्कसमीरितम् ॥ ७.१०५ ॥\n\nकुसुमानन्दमायान्ति कुसुमायुधदीपकम् ।\n\nमन्त्राः कालानुरूपेण व्रतचर्यादिनेरिताः ॥ ७.१०६ ॥\n\nज्ञेयबोधप्रदीप्ताश्च सिद्धिमुक्तिप्रसाधकाः ।\n\nअध्यात्मशब्दरूपात्मा षड्रसास्वादनेरितः ॥ ७.१०७ ॥\n\nहंसबोधप्रदीप्तस्तु गलके मीनमाश्रितः ।\n\nशब्दसंवेदनं तस्य स्फुटं तत्र भवेद्यतः ॥ ७.१०८ ॥\n\nतदारभ्य जपात्तस्य सर्वमेव प्रवर्तते ।\n\nमिथुनान्तं च देवेशि ततः सिद्धिः प्रजायते ॥ ७.१०९ ॥\n\nसहंसो बिन्दुशक्तिस्थः सिद्धिद्वारैरधोमुखः ।\n\nकर्कटादौ स वर्षेत्तु तुलान्तं तालुकान्तरे ॥ ७.११० ॥\n\nकण्ठादधस्ततो देही हृत्पद्मात्सर्वतो व्रजेत् ।\n\nतस्मादिहात्मसिद्ध्यर्थं पुष्ट्यर्थं चैव साधयेत् ॥ ७.१११ ॥\n\nदक्षिणायनजे काले यस्मात्सृष्टिः प्रजायते ।\n\nशक्त्यधो हृदये हंसः संक्रमेत्कर्कटे प्रिये ॥ ७.११२ ॥\n\nषडङ्गुलानि संत्यज्य सिंहे वै संक्रमेत्पुनः ।\n\nषडङ्गुलैः पुनस्त्यक्तैः कन्यां संक्रमते पुनः ॥ ७.११३ ॥\n\nनासिकाग्रात्तु ताल्वन्तं त्यक्त्वैवं विषुवद्भवेत् ।\n\nतुलासंक्रान्तिरेषोक्ता दक्षिणं विषुवद्भवेत् ॥ ७.११४ ॥\n\nसाधनं यत्कृतं तत्र इह जन्मनि कामदम् ।\n\nमृत्योर्जयं तथा शान्तिं पुष्टिं तस्मात्समारभेत् ॥ ७.११५ ॥\n\nतस्मात्स षड्रसाहारो गलाधः प्रीणयेत्तनुम् ।\n\nषडङ्गुलानि त्यक्त्वा तु वृश्चिके क्रमते पुनः ॥ ७.११६ ॥\n\nकण्ठोर्ध्वं द्व्यङ्गुलं त्यक्त्वा कण्ठाधश्चतुरङ्गुलम् ।\n\nवृश्चिकं तु परित्यज्य धन्विसंक्रान्तिरुच्यते ॥ ७.११७ ॥\n\nषडङ्गुलादधस्तात्तु धन्विस्थश्चरते हृदि ।\n\nहृत्पद्मान्तं तु वै हंसश्चरित्वा ऊर्ध्वगोदयः ॥ ७.११८ ॥\n\nमकरादिषु संक्रान्तौ द्वादशैवं चरेत्सदा ।\n\nअमुनोक्तक्रमेणैव आयुर्वै सर्वदेहिनाम् ॥ ७.११९ ॥\n\nऐहिकामुष्मिकी सिद्धिरधमा मध्यमोत्तमा ।\n\nअयनद्वयमाख्यातं मोक्षसिद्धिर्द्वयोज्झिता ॥ ७.१२० ॥\n\nअयनद्वयपर्यन्त उन्मन्यन्ते सदा स्थितः ।\n\nतत्रस्थो वै जपध्यानान्मोक्षसिद्धिमवाप्नुयात् ॥ ७.१२१ ॥\n\nमोक्षं गत्वा तु नागच्छेत्प्रतिज्ञा भैरवस्य तु ।\n\nअस्मिन्नब्दोदये भूयो द्वादशाब्दोदयं शृणु ॥ ७.१२२ ॥\n\nचैत्रसंवत्सरे यस्मान्मासानामुदयो भवेत् ।\n\nतदादि साधकैस्तस्मात्कर्तव्यं मन्त्रसाधनम् ॥ ७.१२३ ॥\n\nद्वादशाब्दः स विज्ञेयश्चैत्रमासाद्वरानने ।\n\nलक्षणं तस्य वक्ष्यामि प्राणोऽस्मिन्प्रविभागशः ॥ ७.१२४ ॥\n\nतत्र संवत्सरेणैव अमुनोक्तेन सुव्रते ।\n\nअहोरात्रस्तु यः प्रोक्तो द्वादशांशं भजेत्प्रिये ॥ ७.१२५ ॥\n\nद्वादश ते अहोरात्रा द्वादशाब्दे भवन्ति वै ।\n\nपञ्चभिस्तांस्तु संगुण्य द्वादशाब्द ऋतुर्भवेत् ॥ ७.१२६ ॥\n\nतमेव द्विगुणं कृत्वा कालस्तु स विधीयते ।\n\nत्रिगुणेनैतदयने वत्सरः षङ्गुणेन तु ॥ ७.१२७ ॥\n\nसंक्रान्तयो द्वादशात्र यद्वदब्दे प्रकीर्तिताः ।\n\nद्वादशाब्दोदये प्राणे वत्सरास्ते प्रकीर्तिताः ॥ ७.१२८ ॥\n\nद्वादशाब्दे त्वहोरात्राः तेषां सङ्ख्यां निबोध मे ।\n\nसहस्राणि तु चत्वारि त्रिशती विंशतिस्तथा ॥ ७.१२९ ॥\n\nद्वादशाब्दोदये देवि प्राणेऽस्मिन्कथिता मया ।\n\nषष्ट्यब्दोदयमत्रैव पुनश्च कथयामि ते ॥ ७.१३० ॥\n\nआनन्दाद्यास्तु ते ज्ञेयाः षष्ट्यब्दास्तु वरानने ।\n\nते चाध ऊर्ध्वगे प्राणे एकस्मिन्सुरसुन्दरि ॥ ७.१३१ ॥\n\nचरन्ति प्रविभागेन तथा ते कथयाम्यहम् ।\n\nआनन्दप्रभृतेर्देवि मन्त्रमाराधयेत्तु यः ॥ ७.१३२ ॥\n\nतस्यानन्दस्तु देवेशि मन्त्रेण सह जायते ।\n\nद्वादशाब्दे त्वहोरात्रं पञ्चधा भेदयेच्च तम् ॥ ७.१३३ ॥\n\nषष्ट्यब्दे ते त्वहोरात्राः पञ्चैव परिकीर्तिताः ।\n\nते वै षङ्गुणितास्तत्र मास एकः प्रकीर्तितः ॥ ७.१३४ ॥\n\nतैश्च द्वादशभिर्देवि वर्षमेकं विधीयते ।\n\nअङ्गुले तु सपञ्चांशे मानमेतत्प्रकीर्तितम् ॥ ७.१३५ ॥\n\nषडङ्गुलैस्तु पञ्चाब्दाः षष्ट्यब्द उदयन्ति ते ।\n\nहृत्पद्माद्याव शक्त्यूर्ध्वं त्रिंशदब्दोदयो भवेत् ॥ ७.१३६ ॥\n\nशक्त्यधो यावद्धृत्पद्मं त्रिंशदब्दोदयो भवेत् ।\n\nषष्ट्यब्दे ये त्वहोरात्राः सङ्ख्यां तेषु वदाम्यहम् ॥ ७.१३७ ॥\n\nविंशतिस्तु सहस्राणि सहस्रं षट्शताधिकम् ।\n\nअहोरात्रास्तु षष्ट्यब्दे सङ्ख्यातास्तु वरानने ॥ ७.१३८ ॥\n\nषष्ट्यब्दोदय आख्यातः प्राण एकत्र ते मया ।\n\nचन्द्रसूर्योपरागे च पक्षमासायनेषु च ॥ ७.१३९ ॥\n\nयुगादिषु युगान्तेषु यच्च संवत्सरेऽप्यथ ।\n\nवर्षद्वादशके चैव षष्ट्यब्देऽथ वरानने ॥ ७.१४० ॥\n\nस्नानदानेन यज्ञैश्च पूजाहोमजपेन च ।\n\nज्ञानयोगादिभिश्चैव बाह्ये काले तु यत्कृतम् ॥ ७.१४१ ॥\n\nअमुनोक्ते वरारोहे तत्फलं लभते महत् ।\n\nप्राणहंसगतिं चारे ज्ञात्वैकस्मिंस्तु तद्भजेत् ॥ ७.१४२ ॥\n\nस्वसंवेद्यो भवेच्चारो नाडीचारजयात्स्फुटम् ।\n\nअथवा स जपादेवमत्यर्थमुपबृंहितः ॥ ७.१४३ ॥\n\nमन्त्री योगं विजानाति ज्ञात्वा सर्वज्ञतां व्रजेत् ।\n\nपुनरेव प्रवक्ष्यामि नाडित्रयविभागतः ॥ ७.१४४ ॥\n\nदक्षिनोत्तरसंक्रान्तौ विषुवच्चारतस्तथा ।\n\nयथा चरत्यसौ हंसो जगत्यस्मिंश्चराचरे ॥ ७.१४५ ॥\n\nअन्तःस्थः कालरूपेण कलाभिः कलयञ्जगत् ।\n\nनाडित्रयकृताधारो मार्गत्रयव्यवस्थितः ॥ ७.१४६ ॥\n\nगुणत्रयसमाविष्टस्त्रिधावस्थाव्यवस्थितः ।\n\nकारणैः षड्भिराक्रान्तः शक्तित्रितयसंयुतः ॥ ७.१४७ ॥\n\nइच्छाज्ञानक्रियाविद्धः सोमसूर्याग्निमध्यगः ।\n\nदक्षनासापुटे चैव नाडी वै पिङ्गला स्मृता ॥ ७.१४८ ॥\n\nइडा चैव तु वामेन सुषुम्ना मध्यतः स्थिता ।\n\nदक्षिणे देवमार्गस्तु पितृमार्गस्तथोत्तरे ॥ ७.१४९ ॥\n\nमध्यमः शिवमार्गस्तु तत्र गत्वा न जायते ।\n\nदक्षिणे सत्त्वजाग्रत्स्थः स्वप्नस्थो वामतो रजः ॥ ७.१५० ॥\n\nमध्ये तमस्तु विज्ञेयं सुषुप्तावस्थ एव च ।\n\nब्रह्मेश्वरश्च दक्षस्थो वामे विष्णुसदाशिवौ ॥ ७.१५१ ॥\n\nमध्ये रुद्रशिवौ प्रोक्तौ सर्वातीतः परः शिवः ।\n\nज्येष्ठाज्ञाने च दक्षे च क्रिया वामा तथोत्तरे ॥ ७.१५२ ॥\n\nरौद्री चेच्छा च मध्यस्था परा शक्तिः परापरा ।\n\nदक्षिणो तु स्थितः सूर्यो वामे सोमो विराजते ॥ ७.१५३ ॥\n\nपाके प्रकाशकत्वे च मध्यस्थश्चैव पावकः ।\n\nपाचयेत्सर्वपाकं हि सोमादिगुणसम्भवम् ॥ ७.१५४ ॥\n\nप्रकाशयेत्स्वसामर्थ्यात्परतत्त्वमनामयम् ।\n\nराशयश्च ग्रहाः सर्वे ऋक्षयोगादयश्च ये ॥ ७.१५५ ॥\n\nचन्द्रसूर्यपथेनैव ते चरन्त्यनुपूर्वशः ।\n\nसूर्यसोमौ च ते सर्वे भुञ्जते क्रमशः प्रिये ॥ ७.१५६ ॥\n\nसोमसूर्यात्मकास्ते वै पथित्रयव्यवस्थिताः ।\n\nवायति तपति सूर्यः सोमो वर्षति चामृतम् ॥ ७.१५७ ॥\n\nसोमसूर्यात्मकं यस्माज्जगत्स्थावरजङ्गमम् ।\n\nसौरो दक्षिणमार्गस्तु उत्तरायणसंज्ञितः ॥ ७.१५८ ॥\n\nवामः सौम्यस्तु यः प्रोक्तस्तत्र वै दक्षिणायनम् ।\n\nसोमसूर्यात्म विषुवत्पुटद्वयविनिःसृतम् ॥ ७.१५९ ॥\n\nउदक्संक्रान्तयः पञ्च पञ्च वै दक्षिणायने ।\n\nदक्षिणोत्तरयोर्मध्ये संक्रान्त्या विषुवद्द्वयम् ॥ ७.१६० ॥\n\nसौरश्च दक्षिणो मार्गस्त्वभिचारप्रसिद्धिदः ।\n\nआप्यायने तथा पुष्टौ शान्तिके सौम्य उत्तरः ॥ ७.१६१ ॥\n\nदक्षिणादुत्तरं याति उत्तरद्दक्षिणं यदा ।\n\nदक्षिणोत्तरसंक्रान्तिः सा चैवं संविधीयते ॥ ७.१६२ ॥\n\nदक्षिणस्यां यदा नाड्यं संक्रामेत्तु यदोत्तरम् ।\n\nयावदर्धं तु तत्रस्थं मध्येनोत्तरतो वहेत् ॥ ७.१६३ ॥\n\nतावत्तद्विषुवत्प्रोक्तमुत्तरं तूत्तरायणे ।\n\nउत्तराद्दक्षिणायां तु संक्रामन्स वरानने ॥ ७.१६४ ॥\n\nयावदर्धं वहेत्तत्र अर्धं दक्षिणतो वहेत् ।\n\nविषुवद्दक्षिणं तावद्दक्षिणायनजं प्रिये ॥ ७.१६५ ॥\n\nतत्र पूजा जपो होमो यत्कृतं मुक्तिदं भवेत् ।\n\nध्यानयोगेन दीक्षायां तत्स्थो वै मोचयेद्गुरुः ॥ ७.१६६ ॥\n\nबाह्ये चैव त्वहोरात्रे अध्यात्मं तु वरानने ।\n\nचतुर्विंशतिसंक्रान्तीः प्राणहंसस्तु संक्रमेत् ॥ ७.१६७ ॥\n\nअहनि द्वादश प्रोक्ता रात्रौ वै द्वादश स्मृताः ।\n\nपूर्वाह्णे विषुवत्त्वेकं मध्याह्ने तु द्वितीयकम् ॥ ७.१६८ ॥\n\nतृतीयं चापराह्णे वै अर्धरात्रे चतुर्थकम् ।\n\nचतुर्धा विषुवत्प्रोक्तमहोरात्रेण मुक्तिदम् ॥ ७.१६९ ॥\n\nचतुर्विंशतिसंक्रान्त्यः समधातोः स्वभावतः ।\n\nशतानि नव वै हंस एकामेकां वहेत्सदा ॥ ७.१७० ॥\n\nएतन्मानं समाख्यातमन्यथा प्रवहेद्यदा ।\n\nइष्टं चैवाप्यनिष्टं च तदा संसूचयेत्तु सः ॥ ७.१७१ ॥\n\nआत्मार्थं वा परार्थं वा तस्माद्योगी निरूपयेत् ।\n\nपूर्वोदये तु संप्राप्ते भास्करस्य वरानने ॥ ७.१७२ ॥\n\nजीवितं मरणं चैव तदारभ्य विचारयेत् ।\n\nसुसंयतमना योगी वीरो योगासनस्थितः ॥ ७.१७३ ॥\n\nसंस्मरन्नात्मजं प्राणं सुषुम्नान्तर्गतं प्रिये ।\n\nसुप्रशान्तस्तदा तिष्ठेत्प्राणैकगतमानसः ॥ ७.१७४ ॥\n\nप्राणसंक्रान्तिकालो वै पिङ्गलैकस्थितो वहेत् ।\n\nप्रवाहे विषुवद्देवि ज्ञात्वा कालं समादिशेत् ॥ ७.१७५ ॥\n\nएकाब्दं जीवितं ज्ञेयमहोरात्रेण सुव्रते ।\n\nअब्दद्वयं स जीवेत्तु अहोरात्रद्वयेन तु ॥ ७.१७६ ॥\n\nत्र्यब्दं तु त्रिभिरेवात्र चतुर्भिश्चतुरब्दकम् ।\n\nपञ्चाब्दं पञ्चदिवसैः षड्भिः षड्वर्षमेव च ॥ ७.१७७ ॥\n\nसप्तभिः सप्त वर्षाणि जीवेदष्टाष्टभिर्दिनैः ।\n\nनवभिर्नववर्षाणि दशभिर्दश एव च ॥ ७.१७८ ॥\n\nदिनैकादशकेनैव वर्षैकादशकं प्रिये ।\n\nदिनैर्द्वादशभिर्योगी जीवेद्वर्षाणि द्वादश ॥ ७.१७९ ॥\n\nसप्तयामप्रवाहेण षण्मासानथ जीवति ।\n\nप्रहरान्षड्वहेद्यस्य मासांस्त्रीन्वै स जीवति ॥ ७.१८० ॥\n\nपञ्चप्रहरवाहेन द्वयर्धमासायुर्व सः ।\n\nचतुर्भिः प्रहरैदेवि मासमेकं स जीवति ॥ ७.१८१ ॥\n\nप्रहरत्रयवाहेन मासार्धं चैव जीवति ।\n\nप्रहरद्वयं वहेद्यस्य दिनान्यष्टौ स जीवति ॥ ७.१८२ ॥\n\nचतुरः प्रहराञ्जीवेत्प्रहरं तु वहेद्यदा ।\n\nप्रहरार्धं वहेद्यस्य स जीवेत्प्रहरद्वयम् ॥ ७.१८३ ॥\n\nसद्यो मृत्युर्भवेत्तस्य यस्य हंसस्त्रिमार्गगः ।\n\nयदारभ्य निरूप्येत प्राणे वै कालमीश्वरम् ॥ ७.१८४ ॥\n\nमासः पक्षो दिनं वर्षं तदहः प्रभृति प्रिये ।\n\nसंलक्ष्यैवं प्रयत्नेन तत्काले निश्चयो भवेत् ॥ ७.१८५ ॥\n\nउत्तरायणजे काले एवं ते कथितं मया ।\n\nअयुक्तस्यापि च प्राणे मृत्युज्ञानं निबोध मे ॥ ७.१८६ ॥\n\nकर्णरन्ध्रकृताङ्गुष्ठो घोषं न शृणुते यदा ।\n\nमरणं तस्य देवेशि षण्मासेन विनिर्दिशेत् ॥ ७.१८७ ॥\n\nघोषमध्ये परं शब्दं चीरवाक्चिञ्चिनीरवम् ।\n\nमासमेकं स जीवेत्तु न शृणोति यदा प्रिये ॥ ७.१८८ ॥\n\nउत्पाटं चैव काणं च मृत्युयोगं च मे शृणु ।\n\nसंक्रान्तिपञ्चकं प्राणो मुखरन्ध्रे वहेद्यदा ॥ ७.१८९ ॥\n\nतमुत्पाटं वदेद्योगं स्थानात्स्थानान्तरं व्रजेत् ।\n\nवित्तनाशस्तथोद्वेगो रोगवृद्धिश्च जायते ॥ ७.१९० ॥\n\nसुहृद्गृहविनाशश्च तेजोहानिश्च जायते ।\n\nदक्षिणे पुट एकस्मिन् दक्षिणायनवर्जिते ॥ ७.१९१ ॥\n\nसंक्रान्त्यष्टकवाहेन काणयोगो भवेद्धि सः ।\n\nभगन्धरोऽनुग्रन्थश्च नेत्ररोगश्च कामला ॥ ७.१९२ ॥\n\nशूलं विस्फोटिका दुःखमुरोदोषा भवन्ति च ।\n\nवामनासापुटेनैव संक्रान्तीश्च त्रयोदश ॥ ७.१९३ ॥\n\nज्वरः शिरोऽर्तिः शूलं च अर्शासि स्तम्भ एव च ।\n\nमूत्रकृच्छ्रं प्रमेहश्च पाण्डुरोगश्च जायते ॥ ७.१९४ ॥\n\nइडास्थः श्लेष्मणा व्याधिं प्रकोपयति सुव्रते ।\n\nयस्मिंश्चारे निरूप्येत तत्कालदिवसे परे ॥ ७.१९५ ॥\n\nव्याधिभिः पीड्यते सर्वैर्वामवामेतरेतरे ।\n\nअथान्यत्स्पर्शविज्ञानं नासाधस्तात्तथोपरि ॥ ७.१९६ ॥\n\nऊर्ध्वेन स्पृशतश्चोर्ध्वं रुग्दोषाः प्राक्प्रचोदिताः ।\n\nवाचाक्रोशाभिभवनं दक्षिणेन वहेद्यदा ॥ ७.१९७ ॥\n\nमध्ये मध्यपुटस्पर्शी पराभिभवतां व्रजेत् ।\n\nइतश्चेतश्च बहुधा संक्रान्त्येका वहेद्यदा ॥ ७.१९८ ॥\n\nपूजनं बहुसंमानं लाभस्तस्य भवेत्तदा ।\n\nमन्दचारे सुषुम्नायां प्राणहंसो वहेद्यदा ॥ ७.१९९ ॥\n\nभूलाभो धर्म ऐश्वर्यं भवेच्चात्र प्रियागमः ।\n\nद्वादशैव तु संक्रान्तीर्वहेद्विषुवतैकतः ॥ ७.२०० ॥\n\nतदैकवत्सरेणैव मरणं तु समादिशेत् ।\n\nह्रसेत्संक्रान्तिरेकैका मास एको ह्रसेत्तदा ॥ ७.२०१ ॥\n\nसंक्रान्त्येका वरारोहे त्रिंशत्प्राणक्षयोदया ।\n\nदिने दिने वहेद्बाह्ये यावत्त्रिंशद्दिनानि तु ॥ ७.२०२ ॥\n\nमासान्ते तु भवेन्मृत्युः सद्य एव वरानने ।\n\nमृत्युयोगः समाख्यातो मया ते वरवर्णिनि ॥ ७.२०३ ॥\n\nअब्दं मासं तथा पक्षं तिथिं वेलां यदाभ्यसेत् ।\n\nयत्कालात्तु समारभ्य तत्कालं तु समादिशेत् ॥ ७.२०४ ॥\n\nइडासुषुम्नामार्गेण प्राणचारं विदुर्बुधाः ।\n\nदक्षिणायनजे काले एवं ते कथितं शुभम् ॥ ७.२०५ ॥\n\nएवं शरीरजे काले मृत्युं चाशुभमेव च ।\n\nज्ञात्वा योगी जयेन्मृत्युमशुभान्यप्यशेषतः ॥ ७.२०६ ॥\n\nध्यात्वा कालेशस्वच्छन्दं हंसं वा सकलेश्वरम् ।\n\nनासिकारन्ध्रमार्गस्थः स सृजेत्संहरेज्जगत् ॥ ७.२०७ ॥\n\nतत्रस्थः कलयेत्सर्वं सर्वभूतेष्ववस्थितः ।\n\nतत्स्थं ध्यात्वा जयेन्मृत्युं नाकलस्थं कलेत्प्रभुः ॥ ७.२०८ ॥\n\nध्यानयुक्तस्य षण्मासात्सर्वज्ञत्वं प्रवर्तते ।\n\nकालत्रयं विजानाति कालयुक्तस्तु योगवित् ॥ ७.२०९ ॥\n\nकालहंसं स तु जपन् ध्यायन्वापि महेश्वरि ।\n\nस भवेत्कालरूपी वै स्वच्छन्दः कालवच्चरेत् ॥ ७.२१० ॥\n\nहतमृत्युर्जरां त्यक्त्वा रोगैः सर्वभयोज्झितः ।\n\nविज्ञानं श्रवणं दूरान्मननं चावलोकनम् ॥ ७.२११ ॥\n\nसर्वैश्वर्यगुणावाप्तिर्भवेत्कालजयात्सदा ।\n\nदक्षनासापुटे ध्यात्वा ब्राह्मैश्वर्यमवाप्नुयात् ॥ ७.२१२ ॥\n\nतदायुस्तत्समं वीर्यं भूतकालं च वेत्त्यतः ।\n\nभविष्यज्ज्ञो भवेद्वामे विष्णुतुल्यबलश्च सः ॥ ७.२१३ ॥\n\nतत्समं चैतदैश्वर्यं तदायुर्योगिराड्भवेत् ।\n\nभूतं भव्यं भविष्यच्च सर्वं जानाति मध्यतः ॥ ७.२१४ ॥\n\nनित्यं वै ध्यानयोगेन रुद्रस्य समतां व्रजेत् ।\n\nआयुषा बलवीर्येण रूपैश्वर्येण तत्समः ॥ ७.२१५ ॥\n\nब्रह्मणः परभावेन ऐश्वरं पदमाप्नुयात् ।\n\nविष्णोः सदाशिवैश्वर्यं परभावादवाप्नुयात् ॥ ७.२१६ ॥\n\nरुद्रस्य यः परो भावो ध्यात्वा तं तु शिवो भवेत् ।\n\nएवं मृत्युजयः ख्यातः अमृतं ध्यायतो जयः ॥ ७.२१७ ॥\n\nनाडिभिन्नालरन्ध्रस्थं हृत्पद्मं षोडशच्छदम् ।\n\nध्यात्वा सितं सुविकचं कलाषोडशकान्वितम् ॥ ७.२१८ ॥\n\nसंपूर्णावयवं चन्द्रं कर्णिकाकारविग्रहम् ।\n\nतन्मध्ये चिन्त्यमात्मानं शुद्धस्फटिकनिर्मलम् ॥ ७.२१९ ॥\n\nश्रीरामृतार्णवावस्थकल्लोलामृतपूरितम् ।\n\nउपरिष्टाद्द्वितीयाब्जं शक्तामृतमहोदधौ ॥ ७.२२० ॥\n\nतच्चाधो मुखपद्मं तु परिपूर्णेन्दुकर्णिकम् ।\n\nतन्मध्ये चिन्तयेद्धंसमधो बिन्दुशिखान्वितम् ॥ ७.२२१ ॥\n\nवर्षन्तममृतं दिव्यं समन्तात्संविचिन्तयेत् ।\n\nआत्मोर्ध्वरन्ध्रमार्गेण प्रविष्टं तच्च चिन्तयेत् ॥ ७.२२२ ॥\n\nसितं सुबहुलं सान्द्रममृतं मृत्युनाशनम् ।\n\nतेनाप्लावितमात्मानं पूर्यमाणं विचिन्तयेत् ॥ ७.२२३ ॥\n\nपद्मनालनिबद्धैश्च नाडीरन्ध्रमुखैः सदा ।\n\nअमृतापूरितं देहं सर्वमेव विचिन्तयेत् ॥ ७.२२४ ॥\n\nएवं वै नित्ययुक्तात्मा अमृतेशसमो भवेत् ।\n\nव्याधीन्मृत्युं जरां त्यक्त्वा क्रीडते त्वणिमादिभिः ॥ ७.२२५ ॥\n\nएवं तस्यामृतध्यानात्कालमृत्युजयो भवेत् ।\n\nअथवा परतत्त्वस्थः सर्वकालैर्न बाध्यते ॥ ७.२२६ ॥\n\nचिन्तयेत्परमं तत्त्वं कालचारविवर्जितम् ।\n\nकलाकलङ्कनिर्मुक्तं निष्कलं परमं पदम् ॥ ७.२२७ ॥\n\nनिष्कलं चात्मतत्त्वं तु कलङ्को देह उच्यते ।\n\nसंयुक्तः कारणैः षड्भिः सर्वतत्त्वसमन्वितः ॥ ७.२२८ ॥\n\nवर्णो बिन्दुस्तथा नादो व्यापिनीशक्तिसंयुतः ।\n\nसमनावधिपर्यन्तः कलङ्काधार उच्यते ॥ ७.२२९ ॥\n\nआधेयः परमो ह्यात्मा तत्पराप्युन्मना स्मृता ।\n\nतस्याश्चान्ते परं तत्त्वं सकलाकलवर्जितम् ॥ ७.२३० ॥\n\nव्यापकं सर्वतोभद्रं सर्वान्तः सर्वतोमुखम् ।\n\nपञ्चपञ्चकतत्त्वस्थमष्टादशगुणान्वितम् ॥ ७.२३१ ॥\n\nयद्यस्मिंस्तु परं वेत्ति तदा मुच्येत बन्धनात् ।\n\nकारणानि च मन्त्राश्च निवृत्त्याद्याः कलास्तथा ॥ ७.२३२ ॥\n\nबिन्दुश्चैवार्धचन्द्रश्च निरोधी नाद ऊर्ध्वर्गः ।\n\nशक्तिश्च व्यापिनी चैव समनात्मा तथोन्मना ॥ ७.२३३ ॥\n\nपञ्चपञ्चकमेतद्धि कथितं ते वरानने ।\n\nतत्त्वान्येव तु षट्त्रिंशत्गुणांश्चैव निबोध मे ॥ ७.२३४ ॥\n\nअहंकारो धीर्मनश्च इन्द्रियार्थास्तथैव च ।\n\nग्रहणं स्पर्श आधारः शक्तिश्चैवाष्टमी स्मृता ॥ ७.२३५ ॥\n\nएते चाष्टौ गुणाः अष्टौ भैरवा भैरवाव्ष्टकम् ।\n\nप्राणहंसस्तथा शक्तिः गुणा अष्टादश त्विमे ॥ ७.२३६ ॥\n\nएतेषु तत्परं तत्त्वमुच्चारालम्बनादृते ।\n\nअक्षराक्षरनिर्मुक्तं परं तत्त्वमनक्षरम् ॥ ७.२३७ ॥\n\nअक्षरेषु कुतो मोक्ष आकाशो कुसुमं कुतः ।\n\nयावदुच्चार्यते वाचा यावल्लेख्येऽपि तिष्ठति ॥ ७.२३८ ॥\n\nतावत्स सकलो ज्ञेयो निष्कलो भेदवर्जितः ।\n\nसृष्टिसंहारनिर्मुक्तः क्रियाकालविवर्जितः ॥ ७.२३९ ॥\n\nअधश्चारे भवेत्सृष्टिरूर्ध्वे संहार उच्यते ।\n\nअधश्चारेण जातोऽसौ उर्ध्वे चैव मृतो भवेत् ॥ ७.२४० ॥\n\nसूतकं मृतकं त्यक्त्वा तिष्ठेद्वै तत्त्ववृत्तितः ।\n\nतत्त्ववृत्तिश्च व्याख्याता सर्वाध्वोपाधिवर्जिता ॥ ७.२४१ ॥\n\nतत्त्वाध्वधर्मनिर्मुख्तः कारणैश्च विवर्जितः ।\n\nतत्त्ववृत्तौ स्थितो योगी सर्वारम्भविवर्जितः ॥ ७.२४२ ॥\n\nरागद्वेषविनिर्मुक्तो विषादानन्दवर्जितः ।\n\nनाकाङ्क्षेन्न च निन्देत्तु विषयांश्च कदाचन ॥ ७.२४३ ॥\n\nसमः शत्रौ च मित्रे च ब्राह्मणे श्वपचे समः ।\n\nतुल्यदर्शी भवेन्नित्यं सर्वं शिवमयं स्मरेत् ॥ ७.२४४ ॥\n\nआत्मानं च तथैवैवं सर्वथैव सदा स्मरेत् ।\n\nसर्वतत्त्वानि भूतानि वर्णा मन्त्राश्च ये स्मृताः ॥ ७.२४५ ॥\n\nनित्यं तस्य वशास्ते वै शिवभावनयानया ।\n\nनचासौ कुरुते पुण्यं नैव पापं च सुव्रते ॥ ७.२४६ ॥\n\nकृतकृत्यः प्रसन्नात्मा कृत्यं चास्य न विद्यते ।\n\nइह लोके परस्मिंश्च परिपूर्णस्तु सर्वदा ॥ ७.२४७ ॥\n\nधर्माधर्मविनिर्मुक्तः पुण्यपापविवर्जितः ।\n\nन चास्य भक्ष्याभक्ष्यं हि न पेयापेयमेव च ॥ ७.२४८ ॥\n\nनापवित्रं हि तस्यास्ति न पवित्रं हि सुव्रते ।\n\nनिरपेक्षो ह्यसौ नित्यं सर्वापेक्षाविवर्जितः ॥ ७.२४९ ॥\n\nनास्य क्षेत्रं नास्य तीर्थं नियमो यम एव च ।\n\nक्षेत्रं तस्य परा शक्तिर्यतः सर्वं प्रसूयते ॥ ७.२५० ॥\n\nसर्वाध्वानो यतो देवि तत्रस्थाः प्रचरन्ति वै ।\n\nतीर्थं चैव परं शान्तं नित्यं चानन्दविश्वगम् ॥ ७.२५१ ॥\n\nयेन व्याप्तमिदं विश्वमनन्तं विश्वशक्तिभिः ।\n\nनित्यं विरक्तिः संसाराद्यमोऽयं परिकीर्तितः ॥ ७.२५२ ॥\n\nनियमो भावना नित्यं परतत्त्वैकतानता ।\n\nनात्मनो भावयेज्जातिं न कुलं न च बान्धवान् ॥ ७.२५३ ॥\n\nआचरेत्सर्ववर्णत्वं न च वर्णेषु वर्तयेत् ।\n\nपरभावनया नित्यं परधर्मेण वर्तयेत् ॥ ७.२५४ ॥\n\nसर्वज्ञः परितृप्तश्च परिपूर्णः स्वभावतः ।\n\nस्वतन्त्रोऽलुप्तसामर्थ्यस्त्वनादिनिधनाश्रितः ॥ ७.२५५ ॥\n\nअनादिबोधो ह्यतुलः कालवेलाविवर्जितः ।\n\nचारोच्चारविनिर्मुक्तस्त्वहोरात्रविवर्जितः ॥ ७.२५६ ॥\n\nन दिवा जागरं कुर्यान्न च रात्रौ स्वपेत्क्वचित् ।\n\nस्वभावेनैव संतिष्ठद्दिनरात्रिविवर्जितः ॥ ७.२५७ ॥\n\nएवं वै वर्तते योगी परेण समतां व्रजेत् ।\n\nन च तं कलयेत्कालः कल्पकोटिशतैरपि ॥ ७.२५८ ॥\n\nजीवन्नेव विमुक्तोऽसौ यस्यैषा भावना सदा ।\n\nशिवो हि भावितो नित्यं न कालः कलयेच्छिवम् ॥ ७.२५९ ॥\n\nयोगी स्वच्छन्दयोगेन स्वच्छन्दगतिचारिणा ।\n\nस स्वच्छन्दपदे युक्तः स्वच्छन्दसमतां व्रजेत् ॥ ७.२६० ॥\n\nस्वच्छन्दश्चैव स्वच्छन्दः स्वच्छन्दो विचरेत्सदा ।\n\nएवं वै मृत्युलिङ्गानि रिष्टान्यन्यानि यानि च ॥ ७.२६१ ॥\n\nयोगाज्जानाति योगीन्द्रो नादजान्तर्गतानि च ।\n\nनिर्जित्यैतानि योगेन एवमुक्तव्रमेण तु ॥ ७.२६२ ॥\n\nअयोगी यानि जानाति अयुक्तो वापि सुव्रते ।\n\nबहिर्लिङ्गानि तान्यत्र अङ्गारिष्टानि मे शृणु ॥ ७.२६३ ॥\n\nशुष्कताल्वोष्ठकण्ठश्चेदकस्माद्धूसरच्छविः ।\n\nस्कन्धौ च भङ्गमायातः षण्मासान्मृत्युमाप्नुयात् ॥ ७.२६४ ॥\n\nसुनीलं मण्डलं व्योम्नि यः पश्यति दिने दिने ।\n\nसितं हरितकृष्णं च वत्सरार्धान्म्रियेत सः ॥ ७.२६५ ॥\n\nविरश्मिं पश्यति रविं सोमं वै लक्ष्मवर्जितम् ।\n\nतारां ज्योत्स्नां च कृष्णां वै पश्येत्षण्मासजीवितः ॥ ७.२६६ ॥\n\nहिरण्यवर्णं पुरुषं पिङ्गलं कृष्णमेव च ।\n\nस्वप्ने संपश्यते यो वै षण्मासान्सोऽपि जीवति ॥ ७.२६७ ॥\n\nआत्मनो ह्यशिरच्छायां पश्येत्षण्मासजीवितः ।\n\nतैलाभ्यङ्गं तथा पानं रक्तस्रगनुलेपनम् ॥ ७.२६८ ॥\n\nरक्ताम्बराणि कृष्णानि स्वप्ने पश्यति वै यदा ।\n\nप्रेतैः पिशाचै रक्षोभिः श्वगोमायुकसूकरैः ॥ ७.२६९ ॥\n\nवृतं यातं गृद्ध्रकाकैर्महिषैरुष्ट्रगर्दभैः ।\n\nअङ्गभक्षणमुद्वाहं नग्नं चातीव विह्वलम् ॥ ७.२७० ॥\n\nस्वप्ने च पश्यते यो वै वर्षमेकं स जीवति ।\n\nशंखावर्ते भुजामध्ये गुल्फयोर्मर्मसन्धिषु ॥ ७.२७१ ॥\n\nसोऽवश्यं वधमायाति यस्यैतत्स्पन्दनं न हि ।\n\nसोमार्कमण्डलं देहे ध्रुवं चैव त्वरुन्धतीम् ॥ ७.२७२ ॥\n\nन पश्यति महायानं सोऽवश्यं म्रियते नरः ।\n\nतालुरन्ध्रगतो धूमो महायानं तदुच्यते ॥ ७.२७३ ॥\n\nजिह्वा त्वरुन्धतीत्युक्ता नासाग्रं ध्रुव उच्यते ।\n\nनेत्रान्ते करजाक्रान्ते मण्डलं सोमसूर्ययोः ॥ ७.२७४ ॥\n\nन पश्येद्गगनेऽप्येतत्सोऽवश्यं म्रियते नरः ।\n\nस्थूलोऽकस्माच्च जायेत अकस्माद्वै भवेत्कृशः ॥ ७.२७५ ॥\n\nअतिक्रुद्धोऽतिभीतश्च वर्षमेकं स जीवति ।\n\nकृष्णाम्बरधरं कृष्णं लोहदण्डकरोद्यतम् ॥ ७.२७६ ॥\n\nनरं चाभिमुखं स्वप्ने दृष्ट्वा मासत्रयायुषम् ।\n\nहृदयं शुष्यते यस्य स्नातमात्रस्य तत्क्षणात् ॥ ७.२७७ ॥\n\nगात्रं चैवाप्यनुष्णं च ऋतुमेकं स जीवति ।\n\nधनुर्निशि दिवा चोल्का व्यभ्रे विद्युत्प्रदर्शनम् ॥ ७.२७८ ॥\n\nदिग्दाहोऽप्लुष्टदेशेऽपि मासमेकं स जीवति ।\n\nचक्षुषी स्रवतो यस्य शब्दं न शृणुयात्स्फुटम् ॥ ७.२७९ ॥\n\nनाघ्राति गन्धं वाग्जाड्यं मासमेकं गतायुषः ।\n\nरक्तपद्मोपमं वक्त्रं जिह्वा कृष्णा च यस्य वै ॥ ७.२८० ॥\n\nगात्रे वर्णान्यनेकानि हृदयं यस्य रोदिति ।\n\nतालुकम्पोऽथ नाभेश्च अर्धमासं स जीवति ॥ ७.२८१ ॥\n\nप्रत्यक्षकाकनासीरो दीपधूमं न जिघ्रति ।\n\nपूर्वदृष्टं न जानाति चतुर्मासं स जीवति ॥ ७.२८२ ॥\n\nबिन्दुं यस्तु न पश्येत्तु नित्यं वक्त्रानुगं हितम् ।\n\nनित्यं वहति हिक्कां तु वर्षमेकं स जीवति ॥ ७.२८३ ॥\n\nबहिर्लिङ्गानि चैतानि अङ्गारिष्टानि यानि च ।\n\nपूजया जपहोमेन ध्यानधारणया प्रिये ॥ ७.२८४ ॥\n\nकृतरक्षाविधानेन जीयन्ते नात्र संशयः ।\n\nनाडीनां शोधनं चैव वायूनां च जयः कथम् ॥ ७.२८५ ॥\n\nस्थानं रूपं च शब्दं च कर्म ब्रूहि मम प्रभो ।\n\nपरमो योगसद्भावो गुह्याद्गुह्यतरः प्रिये ॥ ७.२८६ ॥\n\nयो न कस्यचिदाख्यातस्तं योगं शृणु तत्त्वतः ।\n\nसुप्रशस्ते भूप्रदेशे नाग्नितोयसमीपतः ॥ ७.२८७ ॥\n\nवालुकाशर्कराहीने शुष्कवृक्षविवर्जिते ।\n\nनिःशब्दकीटवल्मीके ईतिभिः परिवर्जिते ॥ ७.२८८ ॥\n\nपुण्ये धर्मिष्ठसंवासे तत्र योगं समभ्यसेत् ।\n\nदेवदेवं समभ्यर्च्य भैरवं सविनायकम् ॥ ७.२८९ ॥\n\nपूर्वाचार्यान्नमस्कृत्य युक्तो ध्यानपरायणः ।\n\nआसनं स्वस्तिकं बद्ध्वा पद्मकं भद्रमेव वा ॥ ७.२९० ॥\n\nसापाश्रयं सार्धचन्द्रं योगपट्टं यथासुखम् ।\n\nदहनोत्पूयने कृत्वा प्लावयेदमृतेन च ॥ ७.२९१ ॥\n\nसबाह्याभ्यन्तरेणैव सकलीकरणं ततः ।\n\nअन्तर्यागं यथापूर्वमुच्चार्यं च परं तथा ॥ ७.२९२ ॥\n\nदशधा योगमार्गेण हंसस्वच्छन्दमभ्यसेत् ।\n\nमन्त्रं बिन्दुमतीतं तु नादान्तज्योतिराकृतिम् ॥ ७.२९३ ॥\n\nसंकल्प्य कल्पनालक्ष्यं ध्यायेद्वै तेन सर्वगम् ।\n\nअपसव्येन पूर्येत सव्येनैव विरेचयेत् ॥ ७.२९४ ॥\n\nनाडीसंशोधनं चैतन्मोक्षमार्गपथस्य च ।\n\nरेचनात्पूरणाद्रोधात्प्राणायामस्रिधा स्मृतः ॥ ७.२९५ ॥\n\nसामान्या बहिरेते तु पुनश्चाभ्यन्तरे त्रयः ।\n\nआभ्यन्तरेण रेच्येत पूर्येताभ्यन्तरेण तु ॥ ७.२९६ ॥\n\nनिष्कम्पं कुम्भकं कृत्वा कार्याश्चाभ्यन्तरास्त्रयः ।\n\nनाभ्यां हृदयसंचारान्मनश्चेन्द्रियगोचरात् ॥ ७.२९७ ॥\n\nप्राणायामश्चतुर्थस्तु सुप्रशान्त इति श्रुतः ।\n\nप्राणरोधे तु संपूर्णे नाभौ नीत्वा समुच्छ्वसन् ॥ ७.२९८ ॥\n\nशनैर्विमोचयेद्वायुं वामनासापुटेन तु ।\n\nवायवी धारणाङ्गुष्ठे आग्नेयी नाभिमध्यतः ॥ ७.२९९ ॥\n\nमाहेयी कण्ठदेशे तु वारुणी घण्टिकाश्रया ।\n\nआकाशधारणा मूर्ध्नि सर्वसिद्धिकरी स्मृता ॥ ७.३०० ॥\n\nएकद्वित्रिचतुष्पञ्चसंख्योद्धातैः प्रसिद्ध्यति ।\n\nसंनिरुद्धे तु वै प्राणे मूर्ध्नि गत्वा निवर्तते ॥ ७.३०१ ॥\n\nस उद्घात इति प्रोक्तो ज्ञातव्यो योगिभिः सदा ।\n\nरागद्वेषौ प्रहीयेते प्राणायामैः सुधारितैः ॥ ७.३०२ ॥\n\nधारणाभिर्दहेत्पापं प्रत्याहारेऽक्षसंयमः ।\n\nहृद्गुदे नाभिकण्ठे च सर्वसन्धौ तथैव च ॥ ७.३०३ ॥\n\nप्राणाद्याः संस्थिता ह्येते रूपं शब्दं च मे शृणु ।\n\nद्रुततारनिभो रक्त इन्द्रगोपकसंनिभः ॥ ७.३०४ ॥\n\nक्षीराभः स्फटिकाभश्च पञ्चानां रूपलक्षणं ।\n\nघण्टाकंसाब्दमधुरो गजनादो महाध्वनिः ॥ ७.३०५ ॥\n\nप्राणादिनां तु पञ्चानामयं शब्द उदाहृतः ।\n\nजल्पितं हसितं गीतं नृत्तं युद्धगतिः कलाः ॥ ७.३०६ ॥\n\nशिल्पं च सर्वकर्माणि प्राणस्यैव विचेष्टितम् ।\n\nप्रवेशयेदन्नपानं तन्मलं स्रावयेदधः ॥ ७.३०७ ॥\n\nअन्धत्वं श्रोत्ररोगं च अपानस्तु करिष्यति ।\n\nअशितं लीढपीतं च समानः समतां नयेत् ॥ ७.३०८ ॥\n\nक्षोभो हिक्का तथा छिक्का उदानस्य विचेष्टितम् ।\n\nस्वेदश्च रोमहर्षश्च शूलं दाहोऽङ्गभञ्जनम् ॥ ७.३०९ ॥\n\nव्यानस्यैतानि कर्माणि स्पर्शं चैव स विन्दति ।\n\nअङ्गुष्ठजानुहृदये लोचने मूर्ध्नि संस्थिताः ॥ ७.३१० ॥\n\nनागाद्याः बहुरूपाश्च कर्म त्वेषां निबोध मे ।\n\nआह्लादोद्वेगजनकः शोषणस्त्रासनस्तथा ॥ ७.३११ ॥\n\nनागः कूर्मश्च कृकरो देवदत्तश्च पञ्चमः ।\n\nअतिनिद्राकरश्चान्यो योजकश्च धनंजयः ॥ ७.३१२ ॥\n\nश्वाससंकोचनच्छेदा घुर्घुरोत्क्रमणं तथा ।\n\nनागादीनां तु पञ्चानां मृत्युकाले विचेष्टितम् ॥ ७.३१३ ॥\n\nन चैव याति चोत्क्रान्तौ तनुं त्यक्त्वा धनञ्जयः ।\n\nआकुञ्चयति वै कूर्मः शोषयेच्च कलेवरम् ॥ ७.३१४ ॥\n\nप्राणमेव जयेत्पूर्वं जिते प्राणे जितं मनः ।\n\nजिते मनसि शान्तस्य परं तत्त्वं प्रकाशते ॥ ७.३१५ ॥\n\nप्राणापानं गुदे ध्यायेत्प्राणसमानं नाभितः ।\n\nप्राणोदानं तु कण्ठे तु प्राणव्यानं तु सर्वगम् ॥ ७.३१६ ॥\n\nनागाद्याः प्राणसंयुक्ताः स्वस्थानेषु निरोधयेत् ।\n\nनिरुद्धस्य च यः कालस्तं वक्ष्यामि निबोध मे ॥ ७.३१७ ॥\n\nतालात्प्रभृति तं ध्यायेद्यावत्पञ्चशतं गतम् ।\n\nजितोऽनिलो भवत्येव संक्रान्त्युत्क्रान्तिकर्मणि ॥ ७.३१८ ॥\n\nदिव्या कान्तिः शुभो गन्धः प्रज्ञा चास्य विवर्धते ।\n\nदिव्या दृष्टिश्च श्रवणं दिव्या वाक्च प्रजायते ॥ ७.३१९ ॥\n\nवायुवद्विचरेल्लोकान् सिद्धान्देवांश्च पश्यति ।\n\nमनसा चिन्तितावाप्तिः प्रवर्तेत गुणाष्टकम् ॥ ७.३२० ॥\n\nसर्वकामसुसंपूर्णः सर्वद्वन्द्वविवर्जितः ।\n\nसंसारबन्धनिर्मुक्तः शिवतुल्यश्च जायते ॥ ७.३२१ ॥\n\nप्राणापानौ तु संयोज्य ह्रस्वकोटिसमन्वितौ ।\n\nनाभ्याधारे च योगीन्द्रः स्वेदः कम्पश्च जायते ॥ ७.३२२ ॥\n\nपुनरेव तु हृत्स्थौ हि प्राणापानौ निरोधयेत् ।\n\nदीर्घकोटिसमायोगात्तत्क्षणाच्च पतेद्भुवि ॥ ७.३२३ ॥\n\nकण्ठस्थं च तथैवेह प्राणमेव निरोधयेत् ।\n\nप्लुतकोटिसमायोगात्स्वप्नवृत्तिस्ततो भवेत् ॥ ७.३२४ ॥\n\nभ्रूमध्ये बिन्दुयोगेन प्राणरोधं तु कारयेत् ।\n\nसुषुप्तं जायते तत्र क्षणाच्चैव प्रबुद्ध्यते ॥ ७.३२५ ॥\n\nमूर्धद्वारं समाश्रित्य निष्कलं ध्यानमारभेत् ।\n\nएवमभ्यसतस्तस्य प्रत्ययस्तु तदा भवेत् ॥ ७.३२६ ॥\n\nपिपीलकण्टकावेधो मूर्ध्वद्वारं विभिन्दतः ।\n\nभित्त्वा क्रमेण सर्वणि उन्मन्यन्तानि यानि तु ॥ ७.३२७ ॥\n\nपूर्वोक्तलक्ष्णैर्देवि त्यक्त्वा स्वच्छन्दतां व्रजेत् ।\n\nजायते उन्मनस्त्वं हि देहेनानेन साधके ॥ ७.३२८ ॥\n\nसंक्रामेत्परदेहेषु क्षुत्तृष्णाभ्यां न बाध्यते ।\n\nअतीतानागतं चैव त्रैलोक्ये यत्प्रवर्तते ॥ ७.३२९ ॥\n\nप्रत्यक्षं तद्भवेत्तस्य सर्वज्ञत्वं च जायते ।\n\nप्रसङ्गेऽध्यात्मकालस्य ज्ञानं विज्ञानमेव च ॥ ७.३३० ॥\n\nसर्वमेतत्समाख्यातमंशकांश्च निबोध मे ॥ ७.३३१ ॥\n\nइति स्वच्छन्दतन्त्रे सप्तमः पटलः\n\nअंशकं षड्विधं देवि कथयाम्यनुपूर्वशः ।\n\nभावांशकः स्वभावांशः पुष्पपातांश एव च ॥ ८.१ ॥\n\nमन्त्रांशकः स्मृतश्चान्यस्त्वंशकापादनं द्विधा ।\n\nदेवानुस्मरणं भावः सहजं तं विजानत ॥ ८.२ ॥\n\nस्वभावश्च भवेच्चेष्टा कथयाम्यनुपूर्वशः ।\n\nब्रह्मांशो वेदभक्तस्तु रुद्रांशं च निबोध मे ॥ ८.३ ॥\n\nरुद्रभक्तः सुशीलश्च शिवशास्त्ररतः सदा ।\n\nविष्ण्वंशो विष्णुभक्तश्च चन्द्रांशः प्रियदर्शनः ॥ ८.४ ॥\n\nसर्वदेवरतः शान्तो यक्षांशो धनसंग्रही ।\n\nलुब्धो गर्वितमृष्टाशी वातांशश्चपलः स्मृतः ॥ ८.५ ॥\n\nसर्पविस्रम्भगामी स्यान्नागांशो दीर्घशाय्यथ ।\n\nदीर्घरोषः पूतिवक्त्रो गुरुक्षीररुचिः सदा ॥ ८.६ ॥\n\nगान्धर्वो गायनो नित्यं शिवभक्तो वरानने ।\n\nविद्याधरांशकः प्राणी दैत्यांशो द्वेषणः स्मृतः ॥ ८.७ ॥\n\nकामांशो रूपवांश्चैव सुभगो गणिकाप्रियः ।\n\nरक्षोंशः क्रूरनिस्त्रिंशो देवद्वेषी द्विजेषु च ॥ ८.८ ॥\n\nपिशाचांशश्छलान्वेषी वासरे भीरुकातरः ।\n\nअग्न्यंशः परुषस्तीव्र उष्णादः पिङ्गलस्तथा ॥ ८.९ ॥\n\nसवित्रंशश्च तेजस्वी पूर्तधर्मरतः सदा ।\n\nइष्टानि कुरुते नित्यं दयालुः शिवभावितः ॥ ८.१० ॥\n\nस्वसिद्धेः फलदाः सर्वे स्वध्यानजपहोमतः ।\n\nभैरवाङ्गसमालब्धाः सर्वे देवा वरानने ॥ ८.११ ॥\n\nभैरवास्तु स्मृताः सर्वे सर्वसिद्धिफलप्रदाः ।\n\nस्वभावांशः समाख्यातः साधकानां हिताय वै ॥ ८.१२ ॥\n\nपुष्पपातवशान्नाम कर्तव्यं सुरसुन्दरि ।\n\nस मन्त्रः सिद्ध्यते तस्य तमेवाराधयेद्यदि ॥ ८.१३ ॥\n\nअंशकापादनं देवि कथयामि समासतः ।\n\nवैहायसं ध्वज चैव होमयेद्यस्तु साधकः ॥ ८.१४ ॥\n\nस मन्त्रः सिद्ध्यते तस्य अर्यन्तोऽपि हि सुव्रते ।\n\nअनंशकोऽपि यो मन्त्रो ज्ञातचिह्नैर्वरानने ॥ ८.१५ ॥\n\nतदा यागं पुरा कृत्वा अग्नौ होमं तु कारयेत् ।\n\nशिष्यस्य पूर्ववत्कर्म कृत्वा तु विधिपूर्वकम् ॥ ८.१६ ॥\n\nपूर्णाहुतिप्रयोगेण योजयेच्छाश्वते पदे ।\n\nपरतत्त्वमभिध्यायन् साधयेन्मनसेप्सितम् ॥ ८.१७ ॥\n\nमन्त्रांशं गणयित्वा तु गृह्णीयात्सुविचारितम् ।\n\nहीनमध्यसमुत्कृष्टं कथयामि समासतः ॥ ८.१८ ॥\n\nहीनं शत्रुं विजानीयान्मध्यमं साध्यरूपिणम् ।\n\nसिद्धं चैव सुसिद्धं च उत्तमं परिकीर्तितम् ॥ ८.१९ ॥\n\nमन्त्राक्षरं तु विश्लेष्य मात्राबिन्दुसमन्वितम् ।\n\nआत्मनामाक्षरं तद्वदधोभागेऽस्य योजयेत् ॥ ८.२० ॥\n\nआत्मवर्णात्समारभ्य यावन्मन्त्रार्णमागतम् ।\n\nयस्मिन्स निपतेद्देवि तमायं परिकल्पयेत् ॥ ८.२१ ॥\n\nरेखाङ्गुलिगतं तं तु कथयामि समासतः ।\n\nपर्वणि प्रथमे सिद्धः साध्यश्चैव द्वितीयके ॥ ८.२२ ॥\n\nतृतीये तु सुसिद्धः स्यादरिर्ज्ञेयश्चतुर्थके ।\n\nअरिसाध्यौ परित्यज्य दातव्यश्चुम्बकेन तु ॥ ८.२३ ॥\n\nसिद्धरूपः सुसिद्धश्च भुक्तिमुक्तिफलप्रदः ।\n\nयस्त्वंशकविशुद्धः स्याद्भैरवोऽत्र वरानने ॥ ८.२४ ॥\n\nतं मध्यमस्थं संपूज्य तत्स्थाने मध्यमं न्यसेत् ।\n\nयतः सर्वगतो देवः सर्वेष्वन्तर्गतः स्मृतः ॥ ८.२५ ॥\n\nतत्सिद्धिमुक्तिदातासौ न वर्णाः परमार्थतः ।\n\nकथितं सरहस्यं ते गुह्याद्गुह्यतरं परम् ॥ ८.२६ ॥\n\nअतस्तन्त्रावतारार्थं कथयामि समासतः ।\n\nअदृष्टविग्रहायातं शिवात्परमकारणात् ॥ ८.२७ ॥\n\nध्वनिरूपं सुसूक्ष्मं तु सुशुद्धं सुप्रभान्वितम् ।\n\nणोते होwएवेर्थत्wहेन् Kषेमराज रेfएर्स्fओर्wअर्द्तो थिस्पस्सगे\n\nइन् हिस्चोम्मेन्तर्योन् ष्वट्१:१--४ , हे ॠउओतेसितस्fओल्लोwस्:\n\nयद्वक्ष्यति---\n\nअदृष्टविग्रहाच्छान्ताच्छिवात्परमकारणात् ।\n\nध्वनिरूपं विनिष्क्रान्तं शास्त्रं परमदुर्लभम् ।\n\nतदेवापररूपेण शिवेन परमात्मना ॥ ८.२८ ॥\n\nमन्त्रसिंहासनस्थेन पञ्चमन्त्रमहात्मना ।\n\nपुरुषार्थं विचार्याशु साधनानि पृथक्पृथक् ॥ ८.२९ ॥\n\nलौकिकादिशिवान्तानि परापरविभूतये ।\n\nतदनुग्रहयोग्यानां स्वे स्वे विषयगोचरे ॥ ८.३० ॥\n\nअनुष्टुप्छन्दसा बद्धं कोट्यर्बुदसहस्रधा ।\n\nगुरुशिष्यपदे स्थित्वा स्वयं देवः सदाशिवः ॥ ८.३१ ॥\n\nपूर्वोत्तरपदैर्वाक्यैस्तन्त्रमाधारभेदतः ।\n\nतज्ज्ञानमीश्वरेऽदात्तदीश्वरेण शिवेच्छया ॥ ८.३२ ॥\n\nविद्यायाः कथितं पूर्वं विद्येशेभ्यस्तथादरात् ।\n\nमायानियतिपर्यन्तैस्तस्माद्रुद्रैरवापि तत् ॥ ८.३३ ॥\n\nश्रीकण्ठेनेश्वरात्प्राप्तं ज्ञानं परमदुर्लभम् ।\n\nतेनापि तदधः प्रोक्तं रुद्राणामीश्वरेच्छया ॥ ८.३४ ॥\n\nप्रधानाच्छतरुद्रान्तं दीक्षयित्वा विधानतः ।\n\nममापि च पुरा दीक्षा तथा चैवाभिषेचनम् ॥ ८.३५ ॥\n\nश्रीकण्ठेन पुरा दत्तं तन्त्रं सर्वार्थसाधकम् ।\n\nमयापि तव देवेशि साधिकारं समर्पितम् ॥ ८.३६ ॥\n\nत्वमपि स्कन्दरुद्रेभ्यो ददस्व विधिपूर्वकम् ।\n\nब्रह्मविष्विन्द्रदेवानां वसुमातृदिवाकृताम् ॥ ८.३७ ॥\n\nलोके संगृह्य नागानां यक्षाणां परमेश्वरि ।\n\nकथयस्व ऋषीणां च ऋषिभ्यो मनुजेष्वपि ॥ ८.३८ ॥\n\nएवं तन्त्रवरं दिव्यं सिद्धरत्नकरण्डकम् ।\n\nत्वया गुप्ततरं कार्यं न देयं यस्य कस्यचित् ॥ ८.३९ ॥\n\nइति स्वच्छन्दतन्त्रेऽंशकाधिकारोऽष्टमः पटलः समाप्तः\n\nअतः परं प्रवक्ष्यामि रहस्यमिदमुत्तमम् ।\n\nयन्न कस्यचिदाख्यातं तत्ते वक्ष्यामि सुव्रते ॥ ९.१ ॥\n\nमहाभैरवदेवस्य क्रीडमानस्य भामिनि ।\n\nसृष्टिसंहारकर्तारं हृदयात्तु विनिर्गतः ॥ ९.२ ॥\n\nकल्पान्तवह्निवपुषं प्रलयाम्बुदनिःस्वनम् ।\n\nतडित्पुञ्जनिभोद्दंष्ट्रं जटाज्वालासमप्रभम् ॥ ९.३ ॥\n\nचन्द्रसूर्याग्निनयनं कोटराक्षं सुभीषणम् ।\n\nबृहद्वक्षः स्थलाभोगं नागयज्ञोपवीतिनम् ॥ ९.४ ॥\n\nस्फुरन्माणिक्यमुकुटं सर्पकुण्डलभूषितम् ।\n\nसर्पहारकृताटोपं सर्पकङ्कणनूपुरम् ॥ ९.५ ॥\n\nसिंहचर्मपरीधानं सर्पमेखलमण्डितम् ।\n\nगजचर्मावृतपटं शशाङ्ककृतशेखरम् ॥ ९.६ ॥\n\nपञ्चवक्त्रं शवारूढं दशबाहुं त्रिलोचनम् ।\n\nकपालमालाभरणं खड्गखेटकधारिणम् ॥ ९.७ ॥\n\nपाशाङ्कुशधरं देवं शरशार्ङ्गावतानितम् ।\n\nकपालखट्वाङ्गधरं वरदाभयपाणिकम् ॥ ९.८ ॥\n\nभिन्नाञ्जनचयप्रख्यं स्फुरिताधरभास्वरम् ।\n\nब्रह्मेन्द्रविष्णुनमितं त्रिदशैरपि दुर्लभम् ॥ ९.९ ॥\n\nएवं तं भैरवं देवं स्वच्छन्दं परिकीर्तयेत् ।\n\nस्मरणान्नाशयेद्देवः पापसंघातमुल्बणम् ॥ ९.१० ॥\n\nअस्य मन्त्रः पुराख्यातो द्वात्रिंशाक्षरसंमितः ।\n\nपञ्चप्रणवपूर्वान्तं तत्र लीनं जपेन्मनुम् ॥ ९.११ ॥\n\nतस्य कल्पं प्रवक्ष्यामि समासान्न तु विस्तरात् ।\n\nपूर्वोक्तभूप्रदेशे च विशुद्धे शुभलक्षणे ॥ ९.१२ ॥\n\nपुष्पप्रकरसंकीर्णे गन्धधूपाधिवासिते ।\n\nतत्र मण्डलमालिख्य पूर्वोक्तैर्वर्णकैः शुभैः ॥ ९.१३ ॥\n\nएकहस्तं द्विहस्तं वा चतुर्हस्ताष्टहस्तकम् ।\n\nसुसूत्रितं समं कृत्वा चतुरस्रं समन्ततः ॥ ९.१४ ॥\n\nपूर्ववत्साधयित्वा तु दिग्भागांस्तु वरानने ।\n\nचतुर्द्वारसमोपेतमष्टपत्रं सकर्णिकम् ।\n\nमध्ये पद्मं समालिख्य केसरैरुपलक्षितम् ॥ ९.१५ ॥\n\nद्वात्रिंशदक्षरं बाह्ये चक्रमालिख्य शोभनम् ।\n\nएवं सुसूत्रितं कृत्वा बाह्ये चैव तु वर्तुलम् ॥ ९.१६ ॥\n\nचतुरस्रं तदासन्नं बाह्ये वीथिं प्रकल्पयेत् ।\n\nमध्यपद्मप्रमाणेन द्वारं कल्प्येत पूर्ववत् ॥ ९.१७ ॥\n\nभस्मोद्धूलितदेहस्तु मुद्रालङ्कारभूषितः ।\n\nकेशयज्ञोपवीती च दिग्वासाः संयतेन्द्रियः ॥ ९.१८ ॥\n\nशङ्खार्घपात्रहस्तस्तु सकलीकृतविग्रहः ।\n\nपरितोऽस्त्रं प्रविन्यस्य भैरवं पूजयेत्प्रिये ॥ ९.१९ ॥\n\nप्रणवासनसंस्थं तु मूर्तिं हंसाक्षरेण तु ।\n\nतमेव सकलं देवं स्वच्छन्दं परमेश्वरम् ॥ ९.२० ॥\n\nयत्तत्परमनिर्भासमनामयमरूपकम् ।\n\nतेन चावाहयेद्देवि हृच्छिरश्च शिखां तथा ॥ ९.२१ ॥\n\nवर्म नेत्रे तथास्त्रं च तेनैव परिकल्पयेत् ।\n\nस्थापनं संनिधानं च निरोधार्धादिपूजनम् ॥ ९.२२ ॥\n\nसर्वं तेनैव कर्तव्यमुक्तानुक्तं वरानने ।\n\nमध्यस्थं भैरवं पूज्यमङ्गषट्कसमन्वितम् ॥ ९.२३ ॥\n\nततः पत्रस्थिता देवीर्द्वात्रिंशार्णैर्निवेशयेत् ।\n\nपूर्वारकात्समारभ्य यावदन्ते व्यवस्थिताः ॥ ९.२४ ॥\n\nतासां नामानि वक्ष्यामि द्वत्रिंशत्परिसंख्यया ।\n\nअरुणा घोषा देवी च रेवती भोगदायिका ॥ ९.२५ ॥\n\nस्थापनी घोरसंज्ञा च रक्षा भारभरेति च ।\n\nघोररूपा रवा घोणा रतिस्ताराथ रूपिणी ॥ ९.२६ ॥\n\nभयहानिस्तु चण्डा वै सर्वदा च तथा वरा ।\n\nतक्षकी च तथा शार्वी बर्बरा सर्वगा तथा ॥ ९.२७ ॥\n\nरौद्री च भ्रामणी चैव नागिनी च मनोहरा ।\n\nस्तम्भनी रोषणी चैव द्रावा रुद्रा प्रशासिनी ॥ ९.२८ ॥\n\nभयापहारिणी देवी ज्ञेया द्वात्रिंश तत्क्रमात् ।\n\nप्रणवादिस्ततो वर्णो देवीनाम नतिस्तथा ॥ ९.२९ ॥\n\nसर्वासां तु विधिर्ह्येष कर्तव्यो विधिवेदिना ।\n\nहेमाभं प्राक्चतुष्कं तदिन्द्रचापसमप्रभम् ॥ ९.३० ॥\n\nचतुर्मुखं चतुर्बाहु वज्रहस्तं सुगर्वितम् ।\n\nकपालमालाभरणं प्रहसत्तु विचिन्तयेत् ॥ ९.३१ ॥\n\nआग्नेयं रक्तवर्णाभं शक्तिहस्तं सदा स्मरेत् ।\n\nदण्डहस्तं स्मरेद्याम्यां कृष्णवर्णं सुभीषणम् ॥ ९.३२ ॥\n\nनीलमिन्दीवराभासं नैरृतं खड्गहस्तकम् ।\n\nश्यामं वारुणदिग्भागे पाशहस्तं विचिन्तयेत् ॥ ९.३३ ॥\n\nधूम्रं सामीरदिग्भागे ध्वजहस्तं सुचञ्चलम् ।\n\nउत्तरं धवलं ज्ञेयं गदाखेटकधारि च ॥ ९.३४ ॥\n\nस्फटिकाभं तथैशान्यां त्रिशूलायुधपाणिकम् ।\n\nएवं ध्यानपरो यस्तु चक्रमेतत्सदाभ्यसेत् ॥ ९.३५ ॥\n\nवत्सरार्धाद्वरारोहे तस्य सिद्धिस्त्रिधा भवेत् ।\n\nमहेन्द्रे मलये सह्ये पारियात्रेऽर्बुदे तथा ॥ ९.३६ ॥\n\nविन्ध्ये श्रीपर्वते चैव तथा कोलगिरौ प्रिये ।\n\nगङ्गायमुनासंबाधे कुरुक्षेत्रे वरानने ॥ ९.३७ ॥\n\nगङ्गाद्वारे प्रयोगे च ब्रह्मावर्ते समास्थितः ।\n\nअन्तर्वेद्यां सुपुण्यायां नर्मदायां तथैव च ॥ ९.३८ ॥\n\nसुस्निग्धदेशे भूभागे पद्मषण्डैर्मनोरमे ।\n\nयेषु येषु प्रदेशेषु स्वयंभूर्भगवाञ्छिवः ॥ ९.३९ ॥\n\nतेषु स्थानेषु देवेशि नियमस्थो जितेन्द्रियः ।\n\nवाङ्निरुद्धः प्रसन्नात्मा लक्षाक्षरजपे रतः ॥ ९.४० ॥\n\nशाकभक्षः फलाहारी नीवाराद्यशने रातः ।\n\nत्रिकालपूजानिरतोऽथाग्निकार्यपरायणः ॥ ९.४१ ॥\n\nभावितात्मा महासत्त्वो रक्षायाश्च विधानवीत् ।\n\nतस्य मन्त्रः प्रसिद्ध्येत्तु साधयेत्सचराचरम् ॥ ९.४२ ॥\n\nकालाग्निर्नरकाश्चैव पाताला हाटकेश्वरः ।\n\nसप्तलोकं सब्रह्माण्डं पञ्चाष्टकमतः परम् ॥ ९.४३ ॥\n\nदेवयोन्यष्टकं चैव प्रधानपुरुषान्तकम् ।\n\nनियतिः कालतत्त्वं च रागो विद्या कला तथा ॥ ९.४४ ॥\n\nमाया विद्येश्वरं तत्त्वं सादाख्यं शक्तिगोचरम् ।\n\nसर्वं सिद्ध्यत्यनायासान्मन्त्रराजप्रब्भावतः ॥ ९.४५ ॥\n\nपूर्वोक्तं कर्म वै क्षिप्रमधमं मध्यमोत्तमम् ।\n\nसाधयेन्नात्र संदेहो भैरवस्य वचो यथा ॥ ९.४६ ॥\n\nअथैकवीरमाश्रित्य अङ्गषट्कसमन्वितम् ।\n\nजातियोगयुतं कृत्वा अष्टपत्रे कुशेशये ॥ ९.४७ ॥\n\nपूजयेत्पूर्वविधिना जपहोमार्चने रतः ।\n\nध्यायन्नेव महादेवि स्वच्छन्दं परमेश्वरम् ॥ ९.४८ ॥\n\nप्राप्नोति चिन्तितान्कामान् देवि नास्त्यत्र संशयः ।\n\nअथ रक्षाविधानेषु अघोरं योजयेद्यथा ॥ ९.४९ ॥\n\nतथाहं कथयिष्यामि तदेकाग्रमनाः शृणु ।\n\nद्वात्रिंशदरसंयुक्तं चक्रमालिख्य भामिनि ॥ ९.५० ॥\n\nनाभिकेसरसंयुक्तं सुसमं तु वरानने ।\n\nगोरोचनां तु संगृह्य सिद्धालक्तकसंयुताम् ॥ ९.५१ ॥\n\nदूर्वाकाण्डेन देवेशि हरितेन समालिखेत् ।\n\nविद्याराजं कर्णिकास्थं बिन्दुनादसमन्वितम् ॥ ९.५२ ॥\n\nशक्त्यवसानं देवेशि तस्मिन्साध्यं समालिखेत् ।\n\nकषमध्ये वरारोहे नयनाद्यन्तरोधितम् ॥ ९.५३ ॥\n\nईकारवेष्टितं कृत्वा अरकस्था निवेशयेत् ।\n\nपूर्वोक्तदेवता देवि तद्गर्भे साध्यमालिखेत् ॥ ९.५४ ॥\n\nभवगर्भे तु तत्कृत्वा ईकाराख्येन वेष्टयेत् ।\n\nत्रीन्वारांस्तु वरारोहे ध्यानयोगसमाश्रितः ॥ ९.५५ ॥\n\nऊर्ध्वे चैव तु संरोध्य क्रोंकारेण वरानने ।\n\nइन्दुनाच्छुरितं कृत्वा पुष्पधूपैः प्रपूजयेत् ॥ ९.५६ ॥\n\nवेष्टयेच्चैव तद्भूर्जमरन्ध्रं निर्व्रणं समम् ।\n\nपञ्चरङ्गकसूत्रेण वेष्टयित्वा वरानने ॥ ९.५७ ॥\n\nसिक्थेन मुटयेत्पश्चात्क्षौद्रमध्ये निधापयेत् ।\n\nयदा मृत्युवशाघ्रातं कालेन कलितं प्रिये ॥ ९.५८ ॥\n\nअरिष्टचिह्नितं ज्ञात्वा रक्षामेतां समालिखेत् ।\n\nतस्य मृत्युर्न जायेत इत्येवं भैरवोऽब्रवीत् ॥ ९.५९ ॥\n\nकपालीशस्य गर्भे तु नाम यस्य समालिखेत् ।\n\nभूर्जपत्रे वरारोहे रोचनाया रसेन तु ॥ ९.६० ॥\n\nओंकारपुटमध्यस्थं रोधितं नयनाक्षरैः ।\n\nवौषड्जातिप्रयोगेण तस्य मृत्युर्न जायते ॥ ९.६१ ॥\n\nशिख्याह्वेन तु देवेशि साध्यनाम विदर्भयेत् ।\n\nअनलार्णमधश्चोर्ध्वे साध्यार्णेषु नियोजयेत् ॥ ९.६२ ॥\n\nतस्य वै जायते दाहः फट्काराद्यन्तरोधितम् ।\n\nज्वलन्तं चिन्तयेत्साध्यं दिनानां सप्तकं यदि ॥ ९.६३ ॥\n\nतत्क्षणाज्जायते दाहो भैरवस्य वचो यथा ।\n\nक्रोधराजनिरुद्धं तु श्मशानपटमध्यगम् ॥ ९.६४ ॥\n\nश्मशानादलिना लेख्यं विषरक्तान्वितेन तु ।\n\nयस्य नाम वरारोहे हुंफट्कारविदर्भितम् ॥ ९.६५ ॥\n\nमारयेतिसमायोगात्क्रूरजातिसमन्वितम् ।\n\nम्रियते सप्तरात्रेण यो रक्षाभिः सुरक्षितः ॥ ९.६६ ॥\n\nविकरालो महादेवि ऊर्ध्वाधः पाशसंस्थितः ।\n\nसाध्यनाम्नस्तु देवेशि हुंफट्कारविदर्भिणः ॥ ९.६७ ॥\n\nन क्षामयत्ययत्नेन तस्य शत्रोर्भयं भवेत् ।\n\nमन्मथेन युतं कृत्वा साध्यनाम वरानने ॥ ९.६८ ॥\n\nध्रुवाद्यं स्वाहयान्तेन रक्तध्यानसमन्वितम् ।\n\nअमुकोऽत्र वरारोहे तद्दिशोऽभिमुखः स्थितः ॥ ९.६९ ॥\n\nअमुकस्य वशं यातु जपहोमौ समाचरेत् ।\n\nसप्ताहाद्वशमायाति इति शास्त्रस्य निश्चयः ॥ ९.७० ॥\n\nमेघनादावसाने तु नाम यस्य समालिखेत् ।\n\nयकाराद्यन्तसंरुद्धं मन्त्रं फड्द्वितयान्वितम् ॥ ९.७१ ॥\n\nप्रेतस्थाने निधाप्यैतद्भैरवं तत्र पूजयेत् ।\n\nअक्षपुष्पैर्वरारोहे तद्दिशोऽभिमुखः स्थितः ॥ ९.७२ ॥\n\nतमुच्चाटयते क्षिप्रं देवि नास्त्यत्र संशयः ।\n\nसोमराजेन देवेशि आदिमध्यान्तसंयुतम् ॥ ९.७३ ॥\n\nनाम यस्य समालिख्य वषड्जातिसमन्वितम् ।\n\nसंनिधाप्य त्रिमधुरे स्थापयेत्सुरसुन्दरि ॥ ९.७४ ॥\n\nसप्तरात्रप्रयोगेण त्रिकालाष्टशतेन च ।\n\nअसाध्यं साधयत्याशु धनं च विपुलं लभेत् ॥ ९.७५ ॥\n\nपञ्चाङ्गेन पिशाचस्य क्रोधराजावसानिकाम् ।\n\nसंज्ञां समुच्चरेद्देवि क्रूरजातिसमन्विताम् ॥ ९.७६ ॥\n\nउन्मत्तो जायते साद्यो होमेन च जपेन च ।\n\nमृत्युन्ञ्जयं प्रवक्ष्यामि तमेकाग्रमनाः शृणु ॥ ९.७७ ॥\n\nभूर्जपत्रं समादाय नीरन्ध्रं निर्व्रणं समम् ।\n\nतस्मिन्समालिखेत्पद्ममष्टपत्रं सकर्णिकम् ॥ ९.७८ ॥\n\nतस्मिन्वै कर्णिकामध्ये साध्यनाम समालिखेत् ।\n\nसंवेष्टयाष्टौ दिशो देवि स्वच्छन्देन कृशोदरि ॥ ९.७९ ॥\n\nप्रणवेन तु संवेष्ट्य पत्रेष्वेवं समालिखेत् ।\n\nपत्राष्टकेऽप्यघोरस्य नामाधस्तात्समालिखेत् ॥ ९.८० ॥\n\nवक्तव्यं देव संरक्ष शरणं त्वामुपागतम् ।\n\nआदौ त्र्यक्षरविन्यासं स्वच्छन्दं तदनन्तरम् ॥ ९.८१ ॥\n\nजन्मनाम तु साध्यस्य अक्षरान्तरितं लिखेत् ।\n\nपुनस्त्र्यक्षरविन्यासं वषडन्तं नियोजयेत् ॥ ९.८२ ॥\n\nमुटित्वा सिक्थकेनैव क्षीरमध्ये तु प्रक्षिपेत् ।\n\nजायते परमा शान्तिः पुनरन्यन्निबोध मे ॥ ९.८३ ॥\n\nजुंसः संपुटमध्यस्थं प्रणवोभयसंयुतम् ।\n\nनाम कृत्वा वरारोहे प्रक्षिपेन्मधुरत्रये ॥ ९.८४ ॥\n\nपरां शान्तिमवाप्नोति मृत्युरोगैर्न बाध्यते ।\n\nभूर्जपत्रं समादाय रोचनाया वरानने ॥ ९.८५ ॥\n\nमातृकान्तरितं नाम दूर्वाकाण्डेन चालिखेत् ।\n\nतदभ्यन्तरगर्भे तु स्वरैरन्तरीतं कुरु ॥ ९.८६ ॥\n\nपुनर्गर्भे समालिख्य साध्यनाम वरानने ।\n\nध्रुवेण वेष्टयेत्पश्चाद्वकारेण ततः प्रिये ॥ ९.८७ ॥\n\nसकारं च क्षकारं च लिखेच्च तदनन्तरम् ।\n\nपुनर्वेष्टय ठकारेण मायाबीजेन सुव्रते ॥ ९.८८ ॥\n\nअङ्कुशेन निरुद्ध्येत रक्षां मृत्युविनाशिनीम् ।\n\nस्वच्छन्दसहितां देवि प्रणवेनादियोजिताम् ॥ ९.८९ ॥\n\nवषड्जातिसमोपेतां कर्पूरक्षोदचर्चिताम् ।\n\nगन्धपुष्पादिना पूज्य प्रक्षिपेन्मधुरत्रये ॥ ९.९० ॥\n\nजायते परमा शान्तिर्नात्र कार्या विचारणा ।\n\nअथवा गुटिकां कृत्वा कण्ठे बाहौ च धारयेत् ॥ ९.९१ ॥\n\nतस्य व्याधिर्न जायेत इत्येवं भैरवोऽब्रवीत् ।\n\nत्र्यक्षरं मूलमन्त्रं च वषड्जातिसमन्वितम् ॥ ९.९२ ॥\n\nभोजनोदकपाने तु मन्त्रयित्वाश्नतः सदा ।\n\nन तस्य जायते मृत्युर्भैरवस्य वचो यथा ॥ ९.९३ ॥\n\nअथा हिना महादेवि दूषितः साधको यदा ।\n\nमूलमन्त्रसमोपेतमघोरं तत्र योजयेत् ॥ ९.९४ ॥\n\nआत्मनो भैरवं रूपं कृत्वा चैव सुदारुणम् ।\n\nदंष्ट्राकरालविकटं ज्वालामालोपशोभितम् ॥ ९.९५ ॥\n\nसर्पैर्ललल्लम्बमानैः खड्गहस्तं सुभीषणम् ।\n\nपूर्वरूपसमोपेतं सूर्यकोटिसमप्रभम् ॥ ९.९६ ॥\n\nतेनाक्रान्तं महादेवि दष्टकं तु विचिन्तयेत् ।\n\nतज्ज्वालाभिः सुदीप्ताभिर्दग्धं संचिन्तयेद्विषम् ॥ ९.९७ ॥\n\nतत्क्षणाद्देवदेवेशि निर्विषः स तु जायते ।\n\nग्रहेष्वेवं विधं ध्यानं यः कुर्यान्मोचयेत्क्षणात् ॥ ९.९८ ॥\n\nअथ ध्याने ह्यकुशलो यदा कश्चिन्नरो भवेत् ।\n\nतदागदैर्महादेवि निर्विषं कुरुते क्षणात् ॥ ९.९९ ॥\n\nकुमारिद्वितयं गृह्य नागिन्या तु सहैकतः ।\n\nगोकर्णिकासितं मूलं सोमाह्वामूलसंयुतम् ॥ ९.१०० ॥\n\nआमगोक्षीरसंपिष्टं भक्षयेन्निर्विषो भवेत् ।\n\nगोनिम्बस्य च मूलेन निर्विषत्वं प्रजायते ॥ ९.१०१ ॥\n\nअश्वमारस्य मूलं तु उदकेन तु पेषयेत् ।\n\nपाने नस्ये प्रदातव्यं तदा भवति निर्विषः ॥ ९.१०२ ॥\n\nआरग्वधस्य मूलं तु उदकेन च पेषयेत् ।\n\nपाने नस्ये प्रदातव्यं तदा भवति निर्विषः ॥ ९.१०३ ॥\n\nमधुकस्य तु सारं यन्नस्ये पाने प्रयोजयेत् ।\n\nनिर्विषस्तु प्रजायेत भैरवस्य वचो यथा ॥ ९.१०४ ॥\n\nजम्बुलासिकमूलं तु पाने नस्ये प्रयोजयेत् ।\n\nनिर्विषस्तु भवेद्देवि नात्र कार्या विचारणा ॥ ९.१०५ ॥\n\nषड्बिन्दुपटखर्जूरसूक्ष्मचूर्णं तु कारयेत् ।\n\nमयूरपित्तसंयुक्तं गुटिकां कारयेत्प्रिये ॥ ९.१०६ ॥\n\nत्रिलोहवेष्टितां कृत्वा करे कण्ठे निधापयेत् ।\n\nन विषं क्रमते तस्य यश्च दष्टो महोरगैः ॥ ९.१०७ ॥\n\nअगदान्घृतसंयुक्तान् पिबेद्वै विषदूषितः ।\n\nन विषं क्रमते तस्य इति शास्त्रस्य निश्चयः ॥ ९.१०८ ॥\n\nएवमन्येऽपि ये योगाः स्वच्छन्देन विनिर्मिताः ।\n\nकालाग्निर्नरकाश्चैव पाताला हाटकेश्वरः ॥ ९.१०९ ॥\n\n[प्रदद्याद्भावितात्मा च सिद्ध्यन्ते नात्र संशयः ।\n\nस्वच्छन्देनेति सर्वं हि परमेश्वरेण प्रवर्तितम्] ॥ ९.११० ॥\n\nइति स्वच्छन्दतन्त्रे नवमः पटलः समाप्तः\n\nअध्वायं तु महादेव सूचितो न तु वर्णितः ।\n\nकथयस्व प्रसादेन साधकानां हिताय तम् ॥ १०.१ ॥\n\nअध्वानं संप्रवक्ष्यामि साधकानां हिताय वै ।\n\nअथ कालाग्निरुद्राधः कटाहः संव्यवस्थितः ॥ १०.२ ॥\n\nकोटियोजनबाहुल्यः तस्योर्ध्वे भुवनानि तु ।\n\nनवनवतिकोट्यश्चाप्यण्डानां तु सहस्रकम् ॥ १०.३ ॥\n\nकोटीनां सप्ततिर्लक्षाण्ययुतानां सहस्रकम् ।\n\nअर्बुदान्यथ वृन्दानि खर्वाणि च तथैव च ॥ १०.४ ॥\n\nपद्मानि चाप्यसंख्यानीत्येवमादीन्यनेकशः ।\n\nतेषां वै नायको ह्यत्र त्वनन्तः परमेश्वरः ॥ १०.५ ॥\n\nतेन शुद्धेन शुद्धानि त्वण्डान्यत्रोहकैः सह ।\n\nशक्त्याधाराश्रयैरेव द्वात्रिंशत्परिसंख्यया ॥ १०.६ ॥\n\nकोटिकोटिपरीवारास्त्वनौपम्यगुणान्विताः ।\n\nदिव्याङ्गानौघसंकीर्णा भ्रूभङ्गललितेक्षणैः ॥ १०.७ ॥\n\nसूर्यायुतप्रतीकाशास्तोरणाट्टालमण्डिताः ।\n\nन तत्र दिःखितः कश्चिन्मुक्त्वा दिःखमनङ्गजम् ॥ १०.८ ॥\n\nरमन्ते तत्र वै वीरा नारीभिः सह लीलया ।\n\nभुवनेषु विचित्रेषु योन्याकारेषु संस्थिताः ॥ १०.९ ॥\n\nभुवनान्येवमुक्तानि भुवनान्तरवासिनाम् ।\n\nसर्वाणि शुद्धिमायान्ति तान्यनन्ते विशोधिते ॥ १०.१० ॥\n\nअथोपरिष्टात्कालाग्निः श्रीकण्ठेन निवेशितः ।\n\nअधिकारं प्रकुरुते तदाज्ञानुविधायकः ॥ १०.११ ॥\n\nअनेकरुद्रकोटीभिरुपेतस्तिष्ठति प्रिये ।\n\nअधुना संप्रवक्ष्यामि प्रमाणं शिवनिर्मितम् ॥ १०.१२ ॥\n\nयोजनानां वरारोहे यथा भवति तच्छृणु ।\n\nअव्यक्ताद्दशभिर्भागैर्महान्स्थूलो विभाव्यते ॥ १०.१३ ॥\n\nद्विपञ्चभागो महतो भूतादिः स्थूल उच्यते ।\n\nभूतादेः परिमाणं च भावग्राह्यं न चाक्षुषम् ॥ १०.१४ ॥\n\nभूतादेर्यद्दशगुणमणीयो दृश्यते रजः ।\n\nजालान्तरगते भानौ परमाणुः स उच्यते ॥ १०.१५ ॥\n\nअष्टानां परमाणूनां समवायस्तु यो भवेत् ।\n\nत्रसरेणुः स विख्यातः तत्पद्मरज उच्यते ॥ १०.१६ ॥\n\nत्रसरेणवश्च येत्वष्टौ वालाग्रं तु विधीयते ।\n\nवालाग्राणि तथात्वष्टौ लिक्षेति परिकीर्तिता ॥ १०.१७ ॥\n\nलिक्षाश्चाष्टौ विदुर्यूकां यूकाश्चाष्टौ यवो भवेत् ।\n\nअष्टौ यवा वरारोहे पर्वाङ्गुष्ठमथाङ्गुलम् ॥ १०.१८ ॥\n\nद्वादशाङ्गुलमानेन वितस्तिस्ताल उच्यते ।\n\nतालद्वयं भवेद्धस्तश्चतुर्विंशतिकाङ्गुलः ॥ १०.१९ ॥\n\nचतुर्हस्तो धनुर्दण्डो नालिका यूप एव च ।\n\nधनुः सहस्रे द्वे पूर्णे क्रोशः समभिधीयते ॥ १०.२० ॥\n\nक्रोशद्वयेन गव्यूतिर्गव्यूती द्वे तु योजनम् ।\n\nअनेन परिमाणेन योजनानां यशस्विनि ॥ १०.२१ ॥\n\nसिंहासनं महादीप्तं सहस्रद्वयविस्तृतम् ।\n\nसहस्रमुच्छ्रितं तस्य महापीठेषु सुव्रते ॥ १०.२२ ॥\n\nतिष्ठते तत्र देवेशः कालो द्वादशलोचनः ।\n\nसितरक्तपीतकृष्णश्चतुर्वक्त्रो महाबलः ॥ १०.२३ ॥\n\nरक्ताङ्गोऽथ करालश्च पिङ्गभ्रूश्मश्रुलोचनः ।\n\nवक्त्रज्वाला जटाज्वाला लोमज्वालाः सुजाज्वलाः ॥ १०.२४ ॥\n\nज्वलन्त्यस्यायुधज्वालाः सुतीव्राः करमध्यगाः ।\n\nज्वलत्पर्वतवद्दीप्तो ज्वलज्ज्वालाभिराजितः ॥ १०.२५ ॥\n\nदशबाहुर्महात्मा वै खड्गखेटकधारकः ।\n\nशरशार्ङ्गविहस्तश्च पाशाङ्कुशधरस्तथा ॥ १०.२६ ॥\n\nकपालखट्वाङ्गधरो वरदाभयपाणिभृत् ।\n\nदशयोजनलक्षाणि शरीरं भाति भास्वरम् ॥ १०.२७ ॥\n\nकोटियोजनमानेन भुवनं चास्य जाज्वलम् ।\n\nसंभृतं रुद्रकन्याभी रुद्रैर्ज्वलितशूलिभिः ॥ १०.२८ ॥\n\nनानारूपविमानैश्च प्रज्वलद्भिः समावृतम् ।\n\nज्वालास्तस्य विनिष्क्रान्ताः कोटयो दशचोर्ध्वतः ॥ १०.२९ ॥\n\nतस्योपरिष्टाद्देवेशि पञ्चकोट्यो वरानने ।\n\nन कश्चिन्नवसत्यत्र धूमोष्मपरिवारितः ॥ १०.३० ॥\n\nअतः परं वरारोहे नरकाः परिकीर्तिताः ।\n\nपञ्चाशत्कोटयो देवि कथिताह्यनुपूर्वशः ॥ १०.३१ ॥\n\nप्रधानं संप्रवक्ष्यामि शतं तत्र वरानने ।\n\nचत्वारिंशत्समोपेतं कथितं नामतः शृणु ॥ १०.३२ ॥\n\nअवीची रौरवश्चैव महारौरव एव च ।\n\nतामिस्रश्चान्धतामिस्रः संजीवनसुजीवनौ ॥ १०.३३ ॥\n\nपद्मश्चैव महापद्मः कालसूत्रस्तथैव च ।\n\nसूचीमुखः महाकायः क्षुरधारोऽसिपर्वतः ॥ १०.३४ ॥\n\nअसिस्तालो द्रुमश्चैव द्रुममस्तक एव च ।\n\nद्रुमारामश्च विख्यातः कुम्भीपाकस्तथैव च ॥ १०.३५ ॥\n\nअम्बरेषोऽङ्गारराशिः तीक्ष्णतुण्डस्तथैव च ।\n\nवज्रतुण्डश्च शकुनिः मीनोदरखरोदरौ ॥ १०.३६ ॥\n\nसन्दंशः वज्रकायश्च मेदकश्च वरानने ।\n\nउष्ट्रग्रीवो महाकायो वेतालो वडवामुखः ॥ १०.३७ ॥\n\nअसृक्पूयह्रदश्चैव भ्रमरो मषकस्तथा ।\n\nसंग्रहश्च कपालश्च तप्तकवच एव च ॥ १०.३८ ॥\n\nगजपादो महावक्त्रः कूर्माख्योनकुलस्तथा ।\n\nपीडनश्चैवकुम्भीरः क्रकचः शूलमेव च ॥ १०.३९ ॥\n\nअनङ्गश्चाङ्गारोद्गारः प्रदीप्तस्त्रिमुखस्तथा ।\n\nपञ्चवक्त्रः शतास्यश्च जलौको बिलधूमकः ॥ १०.४० ॥\n\nसुतप्तो जतुपङ्कश्च घोररूपोऽतिदारुणः ।\n\nअस्थिभङ्गः पूतिमांसः द्रव्यश्चैव त्वमेध्यकः ॥ १०.४१ ॥\n\nउलूकः परशुर्दण्डः काकाख्यश्च तथैव च ।\n\nसोच्छ्वासश्च निरुच्छ्वासः वृकास्यश्च तथैव च ॥ १०.४२ ॥\n\nअश्वास्यो गोपलादश्च अलोको दहनस्तथा ।\n\nश्ववक्त्रोऽथ दवाग्निश्च क्षारकूपस्तथा तमः ॥ १०.४३ ॥\n\nअहीनां निचयश्चैव तप्तपाषाण एव च ।\n\nविरूपो रूपवांश्चैव चित्री चित्रधरस्तथा ॥ १०.४४ ॥\n\nकृष्णपिङ्गलरक्तास्यः महिषो राक्षसस्तथा ।\n\nकुब्जः उत्तप्ततैलाख्यः अशनी वृष्टिमुद्गरौ ॥ १०.४५ ॥\n\nमुसलः अनातपश्चैव यमलाद्रिस्तथैव च ।\n\nक्रिमिकूटः बहुशाखः शल्मलिश्च फडिस्तथा ॥ १०.४६ ॥\n\nनिगडो लोहरज्जुश्च लोहपञ्जर एव च ।\n\nतनुभेदश्चोरगश्च वृश्चिकः काल एव च ॥ १०.४७ ॥\n\nवज्रकणः कटाहश्च पट्टः संकुल एव च ।\n\nघोरश्चाजगरश्चैव महावैतरणी तथा ॥ १०.४८ ॥\n\nगृद्ध्रश्च कुररश्चैव कुक्कुटश्च प्रमर्दकः ।\n\nकर्दमः दुर्दुरश्चैव लम्बोष्ठो वज्रनासिकः ॥ १०.४९ ॥\n\nचिपिटः खञ्जरीटश्च शवलो नील एव च ।\n\nकाकः कङ्कुममुखश्चैव शिवारावस्ततः परः ॥ १०.५० ॥\n\nगजनादो महानादः सिंहनादस्तथैव च ।\n\nमहाग्राहस्तथा नक्रो मूषिकाकीटसागरः ॥ १०.५१ ॥\n\nअवाक्शिराः त्रिरावर्तः चक्रपीडनकस्तथा ।\n\nत्रपुलेपस्त्रपुकूपः इक्षुयन्त्रः गिरेर्लता ॥ १०.५२ ॥\n\nकटङ्कटश्चविख्यातः तप्तवालुक एव च ।\n\nएतेऽतिघोरा नरकास्त्रिकोणाः परिकीर्तिताः ॥ १०.५३ ॥\n\nअसत्कर्मरतानां च प्राणिनां पातनाय तु ।\n\nनिस्त्रिंशकर्मकर्तॄणां शठानां पापिनां तथा ॥ १०.५४ ॥\n\nनिर्दयाधमजातीनां परहिंसारतात्मनाम् ।\n\nपरदाररतानां च शिवशास्त्रस्य दूषिणाम् ॥ १०.५५ ॥\n\nदेवद्रव्यापहर्तॄणां ब्रह्मघ्नपितृघातिनाम् ।\n\nगोघ्नानां च कृतघ्नानां मित्रविस्रम्भघातिनाम् ॥ १०.५६ ॥\n\nसुवर्णभूमिहर्तॄणां शौचाचारनिवर्तिनाम् ।\n\nदयादाक्षिण्यहीनानां पैशुन्यानृतचेतसाम् ॥ १०.५७ ॥\n\nनरकास्तु समाख्यातास्त्वकर्मपथवर्तिनाम् ।\n\nशुभकर्मरता लोका नरके न पतन्ति हि ॥ १०.५८ ॥\n\nतत्समासेन वक्ष्यामि यथावदनुपूर्वशः ।\n\nसत्यं क्षान्तिरहिंसा च शौचं स्नानमकल्कता ॥ १०.५९ ॥\n\nदयालौल्यं च यस्यासौ नरकान्नाधिगच्छति ।\n\nशान्तो दान्तः सुहृष्टात्मा त्वनहंकारवान्समः ॥ १०.६० ॥\n\nअद्रोही चानसूयश्च परैश्वर्ये च निःस्पृहः ।\n\nअमात्सर्यममानित्वं शिवभक्तिरचापलम् ॥ १०.६१ ॥\n\nजपध्यानरतिः स्थैर्यं कार्पण्यस्य च वर्जनम् ।\n\nव्रतानि नियमाश्चैव स्वाध्यायश्च त्रिदंध्यता ॥ १०.६२ ॥\n\nसर्वत्र श्रद्दधानत्वमार्जवं ह्रीर्मनस्विता ।\n\nतेजः प्रशान्तिः संतोषोऽप्रियवाक्यविवर्जनम् ॥ १०.६३ ॥\n\nसमीक्ष्यकारिता नित्यं मनोहंकारनिग्रहः ।\n\nअदम्भित्वममायित्वमकल्को ज्ञानशीलता ॥ १०.६४ ॥\n\nपितृदेवार्चने भक्तिर्गोब्राह्मण शरण्यता ।\n\nअग्नौ होमो गुरुर्दानं ज्ञानिनां पर्युपासनम् ॥ १०.६५ ॥\n\nएकान्ते च रतिर्ध्यानमात्मन्येव च तुष्टता ।\n\nअव्यापारः परार्थेषु औदासीन्यमनागसः ॥ १०.६६ ॥\n\nअक्रोधित्वमनालस्यामेते धर्माः प्रकीर्तिताः ।\n\nयस्त्वेतान्भजते भावान् सोऽमृतत्वाय कल्पते ॥ १०.६७ ॥\n\nनश्यन्ति पौरुषाः पाशा येऽप्यनन्ताः प्रकीर्तिताः ।\n\nशिवाचाररतानां तु धार्मिकाणां हि देहिनाम् ॥ १०.६८ ॥\n\nतस्मादेवं तु विज्ञाय मनो धर्मे नियोजयेत् ।\n\nयस्य चित्तमसंभ्रान्तं निर्विकल्पमकल्मषम् ॥ १०.६९ ॥\n\nस याति परमांल्लोकान्नरकांश्च न पश्यति ।\n\nयस्य बुद्धिरसंमूढा सर्वभूतेष्वपातकी ॥ १०.७० ॥\n\nअकल्कवान्सत्त्ववान्यो नरकान्स न पश्यति ।\n\nजितानि येनेन्द्रियाणि मनो यस्य वशे स्थितम् ॥ १०.७१ ॥\n\nतज्जयेन जितं सर्वं त्रैलोक्यं सचराचरम् ।\n\nस्वकार्ये परकार्ये वा यस्य बुद्धिः स्थिरा भवेत् ॥ १०.७२ ॥\n\nएतदेव हि पाण्डित्यं शेषाः पुस्तकवाचकाः ।\n\nइत्येष तान्त्रिको न्यायः कथितस्तु समासतः ॥ १०.७३ ॥\n\nअतान्त्रिकाणामन्येषां परिसंख्या न विद्यते ।\n\nशिवशास्त्ररता ये तु गुरुभक्तिपरायणाः ॥ १०.७४ ॥\n\nपरतत्त्वविदो ये तु न तेषां दुरितं भवेत् ।\n\nएतेषां नरकाणां तु प्रधानानि निबोध मे ॥ १०.७५ ॥\n\nपञ्चत्रिंशत्तु नरकाः चतुर्भेदाः प्रकीर्तिताः ।\n\nचत्वारिंशच्छतंह्येतत्समासात्परिकीर्तितम् ॥ १०.७६ ॥\n\nतैर्विशुद्धैर्विशुद्ध्यन्ति पञ्चाशत्कोटयस्तु ताः ।\n\nपञ्चत्रिंशद्यदा वैते द्वात्रिंशद्वा विशोधिताः ॥ १०.७७ ॥\n\nचत्वारिंशच्छतं शुद्धं तदेतत्स्याद्वरानने ।\n\nत्रिभिः शुद्धैस्तु द्वात्रिंशच्छुद्धा एव भवन्ति हि ॥ १०.७८ ॥\n\nतेषां नामानि वक्ष्यामि त्रयाणां वरवर्णिनि ।\n\nअवीचिश्चैव विख्यातः कुम्भीपाकश्च दारुणः ॥ १०.७९ ॥\n\nमहारौरवराजश्च स्थानं तेषां निबोध मे ।\n\nअधोमध्योर्ध्वभागेषु संस्थितास्ते यथाक्रमम् ॥ १०.८० ॥\n\nव्याप्तिं तेषां प्रवक्ष्यामि यथावदनुपूर्वशः ।\n\nनरकैकादशगतमवीचिं शोधयेत्प्रिये ॥ १०.८१ ॥\n\nआत्मना द्वादशं देवि कुम्भीपाकं विशोधयेत् ।\n\nमहारौरवसंज्ञं चाप्येवमेव न संशयः ॥ १०.८२ ॥\n\nपञ्चत्रिंशत्प्रवक्ष्यामि समासेन वरानने ।\n\nअवीचिः क्रिमिनिचयो नदी वैतरणी तथा ॥ १०.८३ ॥\n\nलोहश्च शल्मलिश्चैवाप्यसिपर्वत एव च ।\n\nसोच्छ्वासश्च निरुच्छ्वासः पूतिमांसः परस्तथा ॥ १०.८४ ॥\n\nतप्तत्रपुः क्षारकूपो जतुलेपस्तथैव च ।\n\nअन्तर्भूता अवीचौ तु कुम्भीपाकस्य श्रूयताम् ॥ १०.८५ ॥\n\nअस्थिभङ्गः क्रकचछेदः कूपश्चापि कटङ्कटः ।\n\nवसामिश्रोह्ययस्तुण्डस्त्रपुलेपः प्रकीर्तितः ॥ १०.८६ ॥\n\nकुम्भीपाकश्च विज्ञेयस्तीक्ष्णासिश्च तथैव च ।\n\nतप्रलोहश्च विज्ञेयः क्षुरधारपथस्तथा ॥ १०.८७ ॥\n\nअशनिश्च सुतप्तश्च द्वादशैते प्रकीर्तिताः ।\n\nएकादशान्तर्विज्ञेयाः कुम्भीपाकस्य दारुणाः ॥ १०.८८ ॥\n\nमहारौरवराजे च अत ऊर्ध्वं निबोध मे ।\n\nकालसूत्रो महापद्मः कुम्भः संजीवनेक्षुकौ ॥ १०.८९ ॥\n\nपाशोऽम्बरेषकश्चैव अयःपट्टस्तथैव च ।\n\nदण्डयन्त्रस्त्वमेध्यश्च घोररूपस्तथापरः ॥ १०.९० ॥\n\nमहारौरव एतेषामुपरिष्टाद्व्यवस्थितः ।\n\nअवीचौ कृमिनरकान् कुम्भीपाके सुदारुणान् ॥ १०.९१ ॥\n\nमहारौरवकेऽमेध्यानन्तर्भूतान्विचिन्तयेत् ।\n\nद्वात्रिंशन्नरकाणां च मानं चैव निबोध मे ॥ १०.९२ ॥\n\nनवनवतिर्लक्षाणि एकैकस्योच्छ्रयः स्मृतः ।\n\nलक्षमात्रान्तरा ज्ञेया द्वात्रिंशच्चाप्यनुक्रमात् ॥ १०.९३ ॥\n\nएतेषामुपरिष्टात्तु प्रभुत्वेन वरानने ।\n\nयोगैश्वर्यगुणोपेतः कूष्माण्डाधिपतिः स्थितः ॥ १०.९४ ॥\n\nनवनवतिर्लक्षाणि पुरं तस्य प्रकीर्तितम् ।\n\nतस्योपरिष्टात्पातालान् कथयामि समासतः ॥ १०.९५ ॥\n\nआभासं वरतालं च शर्करं च गभस्तिमत् ।\n\nमहातलं च सुतलं रसातलमतः परम् ॥ १०.९६ ॥\n\nसौवर्णमष्टमं ज्ञेयं सर्वकामसमन्वितम् ।\n\nआभासाद्यावत्सौवर्णं प्रमाणं कथयामि ते ॥ १०.९७ ॥\n\nसहस्रनवकोत्सेधमेकैकं तु पुरोत्तमम् ।\n\nएकैकस्यान्तरं ज्ञेयं सहस्रपरिसंख्यया ॥ १०.९८ ॥\n\nछत्राकाराणि सर्वाणि तेषां वै भुवनानि तु ।\n\nसर्वकामैः समेतानि गुणैः सर्वैर्युतानि तु ॥ १०.९९ ॥\n\nहेमप्राकारशिखरैश्छत्रध्वजसमाकुलैः ।\n\nकिङ्किणीजालमुखरैस्तोरणाट्टालमण्डितैः ॥ १०.१०० ॥\n\nनिर्गमैः सगवाक्षैश्च दिव्यवस्त्रविभूषितैः ।\n\nतन्त्रीमुरजवाद्यैश्च गेयतूर्यरवाकुलैः ॥ १०.१०१ ॥\n\nनानाभुवनपङ्क्त्योघैः सर्वरत्नसमुज्ज्वलैः ।\n\nप्रासादैस्तुङ्गशिखरैश्चन्द्रातपसमप्रभैः ॥ १०.१०२ ॥\n\nरथ्यामार्गवरारामैः सदापुष्पफलान्वितैः ।\n\nकोकिलारावमधुरैः शिखिषट्पदसेवितैः ॥ १०.१०३ ॥\n\nहंसकारण्डवाकीर्णैश्चक्रवाकोपशोभितैः ।\n\nसारसारावसंघुष्टपद्मिनीषण्डमण्डितैः ॥ १०.१०४ ॥\n\nतडागैः स्वच्छतोयाढ्यैर्दीर्घिकाभिर्युतानि तु ।\n\nपुरुषैश्च महाकायैर्महाबलपराक्रमैः ॥ १०.१०५ ॥\n\nसर्वैश्वर्यस्वरूपाढ्यैः सर्वलक्षणसंयुतैः ।\n\nदिव्यवस्त्रैः सुताम्बूलैर्दिव्यगन्धानुलेपनैः ॥ १०.१०६ ॥\n\nदिव्याभरणसंयुक्तैर्मुकुटै रत्नमण्डितैः ।\n\nशिवाराधनसक्ता ये तत्प्रसादेन साधकाः ॥ १०.१०७ ॥\n\nते विशन्ति महादेवि पातालं सिद्धसेवितम् ।\n\nरसं रसायनं दिव्यं सिद्धद्रव्यं लभन्ति ते ॥ १०.१०८ ॥\n\nक्रीडन्ति चान्ये सततं दिव्यानां योषितां गणैः ।\n\nकामिनः कामरूपैस्तु मत्तमातङ्गगामिभिः ॥ १०.१०९ ॥\n\nसर्वाभरणसंयुक्तैः कामशास्त्रसुपेशलैः ।\n\nदिव्यवस्त्रपरीधानैः स्तनभारसमानतैः ॥ १०.११० ॥\n\nमध्यक्षामैः प्रसन्नास्यैस्तरलायतलोचनैः ।\n\nसकिङ्किणीनितम्बैश्च हारकेयूरशोभितैः ॥ १०.१११ ॥\n\nसुगन्धिगन्धलिप्ताङ्गैः काञ्चीमेखलमण्डितैः ।\n\nएवं ते कथिता देवि पातालान्तरवासिनः ॥ १०.११२ ॥\n\nत्रयोऽसुरास्तथा नागा राक्षसाश्च विभागतः ।\n\nएकैकत्र च पाताले कथितास्ते वरानने ॥ १०.११३ ॥\n\nपातालसप्तके ज्ञेयास्तथान्ये भुवनाधिपाः ।\n\nबलोह्यतिबलश्चैव बलवान्बलविक्रमः ॥ १०.११४ ॥\n\nसुबलो बलभद्रश्च बलाध्यक्षश्च कीर्तिताः ।\n\nएतैः शुद्धैरिमे शुद्धाः सप्तपातालवासिनः ॥ १०.११५ ॥\n\nयदूर्ध्वे चैव सौवर्णं पातालं परिकीर्तितम् ।\n\nतत्र वसत्यसौ देवो हाटकः परमेश्वरः ॥ १०.११६ ॥\n\nपुरकोटिसहस्रैस्तु समन्तात्परिवारितः ।\n\nसिद्धैरुद्रगणैर्दिव्यैर्भगिनीमातृभिर्वृतः ॥ १०.११७ ॥\n\nयोगिनीयोगकन्याभी रुद्रैश्चैव सकन्यकैः ।\n\nसिद्धद्रव्यसमैर्मन्त्रैश्चिन्तामणिरसायनैः ॥ १०.११८ ॥\n\nसिद्धविद्यासमृद्धं वै हाटकेशस्य मन्दिरम् ।\n\nहठत्प्रवेशयेल्लोकां स्तद्भावगतमानसान् ॥ १०.११९ ॥\n\nतेनासौ हाटकः प्रोक्तो देवदेवो महेश्वरः ।\n\nतस्योर्ध्वे तु सहस्राणि योजनानां तु विंशतिः ॥ १०.१२० ॥\n\nभूकटाहः समुद्दिष्टः समन्तात्तु वरानने ।\n\nअतो भगवती पृथ्वी नानाजनपदाकुला ॥ १०.१२१ ॥\n\nतस्या मध्ये महामेरुः सौवर्णश्च वरानने ।\n\nतस्याचलस्य विस्तारमूर्ध्वाधः कथयामि ते ॥ १०.१२२ ॥\n\nयोजनानां सहस्राणि चतुरशीतिरुच्छ्रितः ।\n\nषोडशैव सहस्राणि अधोभागे प्ररोपितः ॥ १०.१२३ ॥\n\nतान्येव मूलविस्तारः द्विगुणो मूर्धविस्तरः ।\n\nतस्योर्ध्वे तु सभा दिव्या नाम्ना चैव मनोवती ॥ १०.१२४ ॥\n\nचतुर्दशसहस्राणि योजनानां प्रमाणतः ।\n\nसर्वरत्नसुशोभाढ्या स्त्रीसहस्रसमन्विता ॥ १०.१२५ ॥\n\nसर्वभोगगणोपेता ब्रह्मणस्तु महात्मनः ।\n\nसिद्धविद्याधराकीर्णा ऋषिभिः परिवारिता ॥ १०.१२६ ॥\n\nतस्या ईशानदिग्भागे ज्योतिष्कं शिखरं स्मृतम् ।\n\nसूर्यकोटिप्रतीकाशं गणप्रथमसेवितम् ॥ १०.१२७ ॥\n\nसर्वर्तुकुसुमोपेतं देवगन्धर्वसेवितम् ।\n\nस्त्रीसहस्रसमाकीर्णं सर्वैश्वर्यसमन्वितम् ॥ १०.१२८ ॥\n\nतत्रास्ते भगवान्देवस्त्र्यम्बकः परमेश्वरः ।\n\nलोकपालैर्वृतोऽसौ हि ब्रह्मविष्ण्विन्द्रनायकः ॥ १०.१२९ ॥\n\nममांशं तं विजानीयाः सुरसिद्धनमस्कृतम् ।\n\nअधिकारं प्रकुरुते परेच्छासंप्रचोदितः ॥ १०.१३० ॥\n\nसभाया ब्रह्मणोऽधस्तात्सहस्राणि चतुर्दश ।\n\nयोजनानां परित्यज्य चक्रवाटः समन्ततः ॥ १०.१३१ ॥\n\nस्वर्गाष्टकं समुद्दिष्टं तत्र तिष्टन्ति लोकपाः ।\n\nपूर्वेणेन्द्रस्य विख्याता पुरी नाम्नामरावती ॥ १०.१३२ ॥\n\nतेजोवती तथाग्नेय्यां चित्रभानोः प्रकीर्तिता ।\n\nदक्षिणे यमराजस्य नाम्ना संयमनी पुरी ॥ १०.१३३ ॥\n\nकृष्णाङ्गारा तु नैऋत्यां राक्षसेशस्य कीर्तिता ।\n\nपश्चिमेन जलेशस्य नाम्ना शुद्धवती स्मृता ॥ १०.१३४ ॥\n\nवायव्यां तु पुरी वायोर्नाम्ना गन्धवहा प्रिये ।\n\nउत्तरेणापि सोमस्य पुरी नाम्ना महोदया ॥ १०.१३५ ॥\n\nऐशान्यामीशराजस्य पुरी नाम्ना यशोवती ।\n\nएतासामुत्तरे देवि शृणु षड्विंशतिं पुरीः ॥ १०.१३६ ॥\n\nदक्षिणेनामरावत्याः कामवत्यप्सरः पुरी ।\n\nसौवर्णी सिद्धसङ्घानां तस्या वै दक्षिणेन तु ॥ १०.१३७ ॥\n\nतस्या वै दक्षिणेनान्या पद्मरागोपशोभिता ।\n\nआदित्यानां पुरीख्याता नाम्नाचांशुमती शुभा ॥ १०.१३८ ॥\n\nसाध्यानां राजती दिव्या ख्याता वै कुसुमावती ।\n\nवह्नेः पश्चिमदिग्भागे विश्वेषां रेवती पुरी ॥ १०.१३९ ॥\n\nतस्यास्तु पश्चिमे देवि दिव्या वै विश्वकर्मणः ।\n\nपश्चिमे धर्मराजस्य मातृनन्दा पुरी स्मृता ॥ १०.१४० ॥\n\nक्रीडन्ति मातरस्तत्र मधुपानविघूर्णिताः ।\n\nरुद्राणां पश्चिमे तस्या रोहिता नाम काञ्चनी ॥ १०.१४१ ॥\n\nतत्र शूलधरा रुद्रा यमस्य परिचारकाः ।\n\nतस्याः पश्चिमतो ज्ञेया नाम्ना गुणवती पुरी ॥ १०.१४२ ॥\n\nएकादशानां रुद्राणां वज्रप्राकारतोरणा ।\n\nनिरृतेः पूर्वभागे तु पिङ्गला नाम वै पुरी ॥ १०.१४३ ॥\n\nस्वकर्मसंज्ञा देवेशि पिशाचास्तत्र संस्थिताः ।\n\nनैरृत्युत्तरसामीप्ये पुरी कृष्णावती स्मृता ॥ १०.१४४ ॥\n\nनिस्त्रिंशा नाम तत्रैव वसन्ति राक्षसाः सदा ।\n\nतस्या अप्युत्तरे भागे पुरी हैमी सुखावती ॥ १०.१४५ ॥\n\nमित्रो वसति तत्रैव बहुभृत्यजनावृतः ।\n\nतस्या अप्युत्तरे हैमी गान्धर्वी नाम विशृता ॥ १०.१४६ ॥\n\nवसन्ति तत्र गन्धर्वा दिव्यकन्यासमावृताः ।\n\nदशकोटिसहस्राणि तेषां संख्या प्रकीर्तिता ॥ १०.१४७ ॥\n\nभूतानां सिद्धसेना तु वरुणस्य तु दक्षिणे ।\n\nहेमसंज्ञा वसूनां तु वरुणस्यापि चोत्तरे ॥ १०.१४८ ॥\n\nतस्यास्तूत्तरतो देवि नाम्ना सिद्धवती पुरी ।\n\nसर्वविद्याधराणां तु सा पुरी परिकीर्तिता ॥ १०.१४९ ॥\n\nवायोर्दक्षिणतो देवि सिद्धा नाम्ना पुरी स्मृता ।\n\nवसन्ति किन्नरास्तत्र पुरैर्हेमार्कसप्रभैः ॥ १०.१५० ॥\n\nवायोः पूर्वेण गान्धर्वी हैमी चित्ररथस्य तु ।\n\nगन्धर्वराजमुख्यस्य दिव्यगन्धर्वनादिता ॥ १०.१५१ ॥\n\nआस्ते भगवती साक्षात्सप्रस्वरविभूषिता ।\n\nग्रामत्रयपरीधाना जातिमेखलमण्डिता ॥ १०.१५२ ॥\n\nमूर्च्छनातानचित्राङ्गी नानातालकलोदया ।\n\nलक्षणव्यञ्जनोपेता मध्यमेनावगुण्ठिता ॥ १०.१५३ ॥\n\nगन्धर्वैर्गीयमाना सा तत्र देवी सरस्वती ।\n\nनारदाद्यैश्च ऋषिभिर्नागकिन्नरसेविता ॥ १०.१५४ ॥\n\nतस्याःपूर्वेण चित्रा वै तुम्बुरुर्नारदस्य च ।\n\nसोमस्य पश्चात्प्रमदा गुह्यकानां पुरी स्मृता ॥ १०.१५५ ॥\n\nपूर्वेणैव तु सोमस्य नाम्ना चित्रवती पुरी ।\n\nसर्वधातुमयी चित्रा कुबेरस्य महात्मनः ॥ १०.१५६ ॥\n\nषड्विंशतिसहस्रैस्तु कोटीनां परिवारितः ।\n\nयक्षाणामुत्तमः श्रीमानास्ते भोगैरनुत्तमैः ॥ १०.१५७ ॥\n\nतस्या पूर्वे शुभा नाम्ना जाम्बूनदमयी पुरी ।\n\nतत्र वै कर्मदेवास्तु देवत्वं कर्मणा गताः ॥ १०.१५८ ॥\n\nपश्चिमेनेशराजस्य विष्णोर्वै श्रीमती पुरी ।\n\nतत्रास्ते श्रीपतिः श्रीमानतसीपुष्पसन्निभः ॥ १०.१५९ ॥\n\nशङ्खचक्रगदापाणिः पीतवासा जनार्दनः ।\n\nईशस्य दक्षिणेभागे नाम्ना पद्मवती पुरी ॥ १०.१६० ॥\n\nमहापद्मोपविष्टस्य पद्ममालाधरस्य तु ।\n\nपद्मपत्रायताक्षस्य ब्रह्मणः पद्मजन्मनः ॥ १०.१६१ ॥\n\nतस्या दक्षिणतो देवि नाम्ना कामसुखावती ।\n\nअश्विनौ तत्र देवेशि तथा धन्वन्तरिः स्थितः ॥ १०.१६२ ॥\n\nउत्तरेत्वमरावत्या महामेघेति विश्रुता ।\n\nविनायकानां सा दिव्या वसतिस्तत्र कल्पिता ॥ १०.१६३ ॥\n\nदशकोटिसहस्राणि वीर्यवन्तः शुभास्तथा ।\n\nविनायका महादीप्ता अग्निज्वलिततेजसः ॥ १०.१६४ ॥\n\nअसुराणां वधार्थाय अङ्गुष्ठान्निर्मिता मया ।\n\nएवंविधैरधश्चोर्ध्वं मेरुः पुरवरैर्वृतः ॥ १०.१६५ ॥\n\nपुर्यश्च याः समाख्याता मेरोश्चैव समन्ततः ।\n\nपुरकोटिसहस्रैस्तु सर्वास्ताः संभृताः प्रिये ॥ १०.१६६ ॥\n\nसर्वैश्वर्यसुसंपूर्णाः सर्वरत्नसमुज्ज्वलाः ।\n\nदिव्यस्त्रीभिः समाकीर्णा दिव्यपुंभिः समाकुलाः ॥ १०.१६७ ॥\n\nआनन्दः सततं देवि देवानां च पुरे पुरे ।\n\nविमाननगरारामैश्चतुरोद्यानमण्डपैः ॥ १०.१६८ ॥\n\nछत्रध्वजपताकाभिर्गजवाजिसमाकुलैः ।\n\nद्वन्द्वभीनन्दिशब्दैश्च शङ्खकाहलनिःस्वनैः ॥ १०.१६९ ॥\n\nगीतनृत्तैस्तथाकीर्णं देवानां मन्दिरं सदा ।\n\nइष्टापूर्तरता देवि ये नरा पुण्यभारते ॥ १०.१७० ॥\n\nत्र्यम्बकं सकृदर्चन्ति मेरुं गच्छन्ति ते नराः ।\n\nगङ्गातोयसुसंसिक्ताः क्रीडन्ति सुरसत्तमाः ॥ १०.१७१ ॥\n\nकथं गङ्गासमुत्पन्ना सुरसिद्धनमस्कृता ।\n\nकथयस्व प्रसादेन समासात्सुरसत्तम ॥ १०.१७२ ॥\n\nगङ्गायाश्च समुत्पत्तिं कथयिष्यामि सुव्रते ।\n\nजगन्माता महादेवि मम पत्नी पुरा हि सा ॥ १०.१७३ ॥\n\nममनेत्रोदकं चैव करजैश्छादिते मम ।\n\nपुनरुद्घाटिते नेत्रे जगन्मातः पुरा त्वया ॥ १०.१७४ ॥\n\nमन्नेत्रेभ्योऽस्रवत्तोयं त्वदीयाङ्गुलिभिः प्रिये ।\n\nदशधा निःसृता गङ्गा कपालावरणे मम ॥ १०.१७५ ॥\n\nसप्तैव संस्थितास्तत्र एका विष्णुपुरे स्थिता ।\n\nद्वितीया ब्रह्मलोकोर्ध्वे तृतीया सत्यलोकगा ॥ १०.१७६ ॥\n\nस्वर्गे चैवपुनः सा वै संस्थिता सोममण्डले ।\n\nसोमाच्चैव विनिः सृत्य पुरकाशे व्यवस्थिता ॥ १०.१७७ ॥\n\nततोऽहं संस्तुतो देवि ब्रह्मविष्णुपुरःसरैः ।\n\nगङ्गानदीं महापुण्यां मर्त्यानां हितकाम्यया ॥ १०.१७८ ॥\n\nअवतार्य महादेव मर्त्यलोकं विसर्जय ।\n\nततो मया सुरेशानि प्रोक्ता सा त्वपराजिता ॥ १०.१७९ ॥\n\nलोकानां तु हितार्थाय आगच्छ सुरसुन्दरि ।\n\nआगत्य मम मूर्धानं मेरुमूर्ध्नि पुनर्गता ॥ १०.१८० ॥\n\nतस्मान्निर्गत्य देवेशि चतुर्दिक्षूदधिं गता ।\n\nपूर्वे सीता समुद्दिष्टा सुवहा दक्षिणेन तु ॥ १०.१८१ ॥\n\nसुनन्दा पश्चिमे भागे भद्रसोमा तथोत्तरे ।\n\nमन्दरस्तु महादेवि गन्धमादनसंज्ञकः ॥ १०.१८२ ॥\n\nविपुलश्च सुपार्श्वश्च पूर्वाद्या उत्तरान्तकाः ।\n\nविष्कम्भाश्च समाख्याताः वर्णांश्चैव निबोध मे ॥ १०.१८३ ॥\n\nसितं चैव हरिद्राभं नीलं दाडिमसप्रभम् ।\n\nप्राग्विष्कम्भसमीपे तु नाम्ना चित्ररथं वनम् ॥ १०.१८४ ॥\n\nतत्रारुणोदकं नाम तडागं पद्ममण्डितम् ।\n\nगन्धमादनसामीप्ये नन्दनं तु महावनम् ॥ १०.१८५ ॥\n\nतस्यमध्येऽम्बुजच्छन्नं मानसं तु सरोवरम् ।\n\nविपुलस्य समीपे तु वैभ्राजं तु महावनम् ॥ १०.१८६ ॥\n\nसितोदं तस्य मध्ये तु तडागं विमलोदकम् ।\n\nवनं पितृवनं नाम स्वपार्श्वस्य समीपतः ॥ १०.१८७ ॥\n\nतस्यान्तस्तु महाभद्रं तडागं च मनोरमम् ।\n\nकल्पद्रुमांश्च चतुरः कथयामि निबोध तान् ॥ १०.१८८ ॥\n\nमन्दरेऽथ कदम्बं स्यान्मस्तके तु व्यवस्थितम् ।\n\nसहस्रयोजनायामं शाखापञ्चशतोच्छ्रितम् ॥ १०.१८९ ॥\n\nपुष्पैः कुम्भप्रमाणैश्च भ्राजते तत्सुपुष्पितम् ।\n\nतत्प्रमाणा स्मृता जम्बूर्गन्धमादनमूर्धनि ॥ १०.१९० ॥\n\nतस्याः फलसमूहोत्थो रसो ज्ञेयोऽमृतोपमः ।\n\nतेन जम्बूनदी जाता प्रिये वेगवती भृशम् ॥ १०.१९१ ॥\n\nमेरुं प्रदक्षिणीकृत्य जम्बूमूलं विशेत्स्वकम् ।\n\nतत्संपर्कात्समुत्पन्नं कनकं देवभूषणम् ॥ १०.१९२ ॥\n\nतेन जाम्बूनदं लोके ज्ञायते भूषणोत्तमम् ।\n\nतत्र वृक्षालतागुल्माः पक्षिणः श्वापदादयः ॥ १०.१९३ ॥\n\nजाम्बूनदमयाः सर्वे ये चान्ये तत्रवासिनः ।\n\nविपुलेऽपि तथाश्वत्थः केतुमाल इति श्रुतः ॥ १०.१९४ ॥\n\nतस्येन्द्रेणासुराञ्जित्वा रत्नमाला प्रलम्बिता ।\n\nतेनासौ केतुमालेति ख्यातः सिद्धनिषेवितः ॥ १०.१९५ ॥\n\nन्यग्रोधश्च सुपार्श्वे तु तत्तुल्यः परिकीर्तितः ।\n\nअनेकगुणसंपन्नो मेरुः ख्यातः समासतः ॥ १०.१९६ ॥\n\nतत्पार्श्वस्थान्प्रिये देशान् काथयामि समासतः ।\n\nमेरुमध्याच्चतुर्दिक्षु लक्षार्धं तु समासतः ॥ १०.१९७ ॥\n\nलवणोदधिपर्यन्तं जम्बुद्वीपं समन्ततः ।\n\nपर्वतान्तरितास्तत्र नव भागा भवन्ति हि ॥ १०.१९८ ॥\n\nदक्षिणे चैव दिग्भागे त्रयो ज्ञेया महीधराः ।\n\nनिषधो हेमकूटश्च हिमवानिति ते त्रयः ॥ १०.१९९ ॥\n\nउत्तरे चापि मेरुस्तु नीलः श्वेतोऽथ शृङ्गवान् ।\n\nप्राक्पश्चिमायाता ह्येते षडेव तु महीधराः ॥ १०.२०० ॥\n\nनीलश्च निषधश्चैव लक्षयामौ प्रकीर्तितौ ।\n\nश्वेतश्च हेमकूटश्च सहस्रनवतिः स्मृतौ ॥ १०.२०१ ॥\n\nहिमवान् शृङ्गवांश्चैव सहस्राशीतिरेव तु ।\n\nलवणोदधिपर्यन्ताः सहस्रद्वयविस्तृताः ॥ १०.२०२ ॥\n\nकैलासयुक्तो हिमवांस्त्रिशृङ्गश्च सजारुधिः ।\n\nशृङ्गवांश्चन्द्रकनिभः सितः श्वेतो विराजते ॥ १०.२०३ ॥\n\nनीलरत्नमयो नीलो निषधः पद्मरागभः ।\n\nसौवर्णो हेमकूटश्च हिमाभो हिमवानिति ॥ १०.२०४ ॥\n\nपूर्वेण माल्यवान्मेरोः पर्वतस्तु विराजते ।\n\nचतुस्त्रिंशत्सहस्राणि योजनानां सुरेश्वरि ॥ १०.२०५ ॥\n\nयाम्योत्तरायतो भाति सहस्रं तस्य विस्तृतिः ।\n\nतथैवापरदिग्भागे तत्तुल्यो गन्धमादनः ॥ १०.२०६ ॥\n\nनीलश्च निषधश्चैव माल्यवान्गन्धमादनः ।\n\nचत्वारिंशत्सहस्राणि योजनानां समुच्छ्रिताः ॥ १०.२०७ ॥\n\nचतुर्दिक्षु गतौ मेरोर्द्वौ द्वौ सीमान्तपर्वतौ ।\n\nजठरो हेमकूटस्तु पूर्वभागे व्यवस्थितौ ॥ १०.२०८ ॥\n\nकैलासो हिमवांश्चैव दक्षभागे व्यवस्थितौ ।\n\nनिषधः पारियात्रश्च अपरेण महीधरौ ॥ १०.२०९ ॥\n\nजारुधिः शृङ्गवांश्चैव उत्तरेण व्यवस्थितौ ।\n\nमेरोः समन्ततो रम्यमिलावृतमुदाहृतम् ॥ १०.२१० ॥\n\nअधस्ताच्चक्रवाटस्य नवसाहस्रविस्तृतम् ।\n\nयोजनानां चतुर्दिक्षु चतुरश्रं समन्ततः ॥ १०.२११ ॥\n\nनातपो भानुजस्तत्र न च सोमस्य रश्मयः ।\n\nप्रभवन्ति हि लोकानां मेरोर्भासा प्रभासितम् ॥ १०.२१२ ॥\n\nप्रत्यग्राम्बुजपत्राभा जनाश्चातीव कोमलाः ।\n\nजम्बूरसफलाहारा जरामृत्युविवर्जिताः ॥ १०.२१३ ॥\n\nत्रयोदशाब्दसाहस्रं तेषामायुः प्रकीर्तितम् ।\n\nदेवगन्धर्वसिद्धाश्च ऋषयोऽथ विनायकाः ॥ १०.२१४ ॥\n\nगणमातृभगिन्यश्च वेताला राक्षसादयः ।\n\nएवमाद्यैरसंख्यातैर्वृतं चैतदिलावृतम् ॥ १०.२१५ ॥\n\nगन्धमादनवारुण्यां समुद्रस्य च पूर्वतः ।\n\nकेतुमालमिति ख्यातं वर्षं सर्वगुणोत्तमम् ॥ १०.२१६ ॥\n\nनीलोत्पलदलश्यामा जनास्तत्र सुशोभनाः ।\n\nपनसस्य रसं पीत्वा जीवन्त्ययुतमेव च ॥ १०.२१७ ॥\n\nजयन्तो वर्धमान\n\nश्च अशोको हरिपर्वतः ।\n\nविशालः कम्बलः कृष्णस्तत्र सप्त कुलाद्रयः ॥ १०.२१८ ॥\n\nमाल्यवत्पूर्वभागेन समुद्रस्यापरेण तु ।\n\nवर्षं भद्राश्वसंज्ञं च तत्रापि त्वयुतायुषः ॥ १०.२१९ ॥\n\nजनाश्चन्द्रप्रतीकाशाः कालाम्रफलभोजनाः ।\n\nकौरञ्जः श्वेतपर्णश्च नीलो मालाग्रकस्तथा ॥ १०.२२० ॥\n\nपद्मश्चैव समाख्यातास्तत्र पञ्च कुलाद्रयः ।\n\nद्वात्रिंशत्तु सहस्राणि पूर्वपश्चायते स्मृते ॥ १०.२२१ ॥\n\nचतुस्त्रिंशत्सहस्राणि दक्षिणोदक्समायते ।\n\nवर्षे द्वे तु समाख्याते कुरुवर्षनिवासिनः ॥ १०.२२२ ॥\n\nकुरवोनामलोकास्ते कुरुवृक्षफलाशिनः ।\n\nत्रयोदशसहराणि जीवन्ति स्थिरयौवनाः ॥ १०.२२३ ॥\n\nयुग्मं युग्मं प्रसूयन्ते वियोगभयवर्जिताः ।\n\nश्यामापुष्पनिभाः स्निग्धाः सुरूपाः पुरुषाः स्त्रियः ॥ १०.२२४ ॥\n\nसर्वरत्नमयी भूमिर्हिमवालुकया चिता ।\n\nनवयोजनसाहस्रं धन्वाकारं प्रकीर्तितम् ॥ १०.२२५ ॥\n\nसूर्यकान्तेन्दुकान्तौ च द्वौ तत्र कुलपर्वतौ ।\n\nकल्पवृक्षः कुरुर्नाम तत्रैव कुसुमोज्ज्वलः ॥ १०.२२६ ॥\n\nतस्य नाम्ना तु तज्ज्ञेयं कुरुवर्षं सुशोभनम् ।\n\nतस्यचोत्तरदिग्भागे प्रविश्य लवणोदधिम् ॥ १०.२२७ ॥\n\nपञ्चयोजनसाहस्रं चन्द्रद्वीपं प्रकीर्तितम् ।\n\nतथा वायव्यदिग्भागे प्रविश्य लवणोदधिम् ॥ १०.२२८ ॥\n\nयोजनानां सहस्राणि चत्वार्येव वरानने ।\n\nदशयोजनसाहस्रं द्वीपं भद्रं प्रकीर्तितम् ॥ १०.२२९ ॥\n\nभद्राकारमिति ज्ञेयं सर्वकामफलप्रदम् ।\n\nअयुतायुषो जनास्तत्र दिव्यामृतफलाशिनः ॥ १०.२३० ॥\n\nचन्द्राख्येऽप्ययुतं चायुर्जीवन्ति फलभोजिनः ।\n\nश्वेतशृङ्गवतोश्चैव मध्ये ज्ञेयं हिरण्मयम् ॥ १०.२३१ ॥\n\nलकुचस्य फलं प्राश्य जनास्तत्रेन्दुसन्निभाः ।\n\nजीवन्त्यब्दसहस्राणि मानेनार्धत्रयोदश ॥ १०.२३२ ॥\n\nनीलस्योत्तरदिग्भागे तथा श्वेतस्य दक्षिणे ।\n\nरम्यकं नाम वर्षं तु न्यग्रोधफलभोजनाः ॥ १०.२३३ ॥\n\nनीलोत्पलदलश्यामा जरारोगविवर्जिताः ।\n\nद्वादशाब्दसहस्राणि तेषामायुः प्रकीर्तितम् ॥ १०.२३४ ॥\n\nनवसाहस्रविस्तारं रम्यकं च हिरण्मयम् ।\n\nहेमकूटस्य सौम्येन दक्षिणे निषधस्य तु ॥ १०.२३५ ॥\n\nहरिवर्षं समाख्यातं रौप्याभास्तत्र जन्तवः ।\n\nद्वादशैव सहस्राणि जीवन्तीक्षुरसाशिनः ॥ १०.२३६ ॥\n\nअतीव शोभनं तच्च नवसाहस्रविस्तृतम् ।\n\nहेमकूटस्य याम्येन हिमवतस्त्वथोत्तरे ॥ १०.२३७ ॥\n\nवर्षं किंपुरुषं नाम तत्रहेमनिभा जनाः ।\n\nनववर्षसहस्राणि जीवन्ति प्लक्षभोजनाः ॥ १०.२३८ ॥\n\nनवैव तु सहस्राणि विस्तारस्तत्र कीरितः ।\n\nयाम्ये हिमाचलेन्द्रस्य उत्तरे लवणोदधेः ॥ १०.२३९ ॥\n\nभारतं नाम वर्षं तु तत्र चाल्पं सुखं स्मृतम् ।\n\nजना रोगभयत्रस्ता दुःखिता मन्दसंपदः ॥ १०.२४० ॥\n\nसुरूपा मन्दरूपाश्च सुभगा दुर्भगाः परे ।\n\nभोगिनो मन्दभोगाश्च तथान्येऽत्यन्तदुःखिताः ॥ १०.२४१ ॥\n\nगौराः श्यामास्तथा कृष्णा बभ्रवः श्वेतपिङ्गलाः ।\n\nवर्णजातिप्रभेदेन नानाकर्मानुरूपतः ॥ १०.२४२ ॥\n\nचतुर्वर्णा अन्त्यजाश्च जायन्ते भारताह्वये ।\n\nस्वदेशभाषायुक्तानि द्वीपद्वीपान्तराणि च ॥ १०.२४३ ॥\n\nपण्डिताश्च तथा मूर्खाः शिल्पविज्ञानिनस्तथा ।\n\nयोगिनो ज्ञानिनश्चैव धर्मिष्ठाः पापिनोऽपरे ॥ १०.२४४ ॥\n\nयाचकाश्चापि जायन्ते दातारश्चापरे जनाः ।\n\nप्रेष्या दासाश्च बहवो मानवाः सततं प्रिये ॥ १०.२४५ ॥\n\nगुणस्त्वेकः स्थितस्तत्र शुभाशुभफलार्जनम् ।\n\nनष्टासु विद्यते काचिद्युगत्रयमयी स्थितिः ॥ १०.२४६ ॥\n\nचतुर्युगवती ज्ञेया भारताख्ये वरानने ।\n\nतत्रैव यत्कृतं कर्म शुभं वा यदि वाशुभम् ॥ १०.२४७ ॥\n\nवसन्ति तेन लोकाश्च शिवाद्यवीचिमध्यगाः ।\n\nमहाकालस्तथैकाम्रमेवमादि वरानने ॥ १०.२४८ ॥\n\nतीर्थानां कोटिरुद्दिष्टा महापुण्यफलोदया ।\n\nगङ्गादीनां नदीनां च तत्र पञ्च शतानि च ॥ १०.२४९ ॥\n\nनवयोजनसाहस्रं धन्वाकारं निबोध तम् ।\n\nनव भेदाः स्मृतास्तत्र सागरान्तरिताः प्रिये ॥ १०.२५० ॥\n\nएकैकस्य तु द्वीपस्य सहस्रं परिकीर्तितम् ।\n\nशतानि पञ्च विज्ञेयं स्थलं पञ्च जलं तथा ॥ १०.२५१ ॥\n\nपरस्परमगम्यास्ते तेषां नामानि मे शृणु ।\n\nइन्द्रद्वीपं कशेरुं च ताम्रवर्णं गभस्तिमत् ॥ १०.२५२ ॥\n\nनागद्वीपं च सौम्यं च गान्धर्वं वारुणं तथा ।\n\nद्वीपं कुमारिकाख्यं च नवमं परिकीर्तितम् ॥ १०.२५३ ॥\n\nबिन्दुसरः प्रभृत्येव कुमार्याह्वं प्रकीर्तितम् ।\n\nयोजनानां सहस्रं तु नानावर्णाश्रमान्वितम् ॥ १०.२५४ ॥\n\nये पूर्वोक्ता गुणा लोके भारते वरवर्णिनि ।\n\nते तत्रैव स्थिता लोके कुमारीसंज्ञके प्रिये ॥ १०.२५५ ॥\n\nभूधराः सप्त विज्ञेयास्तत्रैव तु सुशोभनाः ।\n\nमहेन्द्रो मलयः सह्यः शक्तिमानृक्षपर्वतः ॥ १०.२५६ ॥\n\nविन्ध्यश्च पारियात्रश्च भान्त्येते कुलपर्वताः ।\n\nदक्षसागरमध्यस्थान्युपद्वीपानि षट्प्रिये ॥ १०.२५७ ॥\n\nअङ्गद्वीपं यवाख्यं च मलयं शङ्खसंज्ञकम् ।\n\nकुमुदं च वराहं च इत्येवं परिकीर्तितम् ॥ १०.२५८ ॥\n\nकथितो मलयद्वीपे मलयो नाम पर्वतः ।\n\nतस्यपादे त्रिकूटो वै लङ्का तस्योपरिस्थिता ॥ १०.२५९ ॥\n\nचामीकरमयी शुभ्रा चत्वारोद्यानमण्डिता ।\n\nचित्रप्राकाररचिता वज्रवैडूर्यमण्डिता ॥ १०.२६० ॥\n\nअनन्तविभवास्तत्र राक्षसा देवकन्यकाः ।\n\nरमन्ते कन्यकासक्ता महाबलपराक्रमाः ॥ १०.२६१ ॥\n\nअगस्त्यशिखरं तत्र मलये भूधरोत्तमे ।\n\nतत्राश्रमो महापुण्य आगस्त्यः स्फाटिकप्रभः ॥ १०.२६२ ॥\n\nतत्रान्योन्यविरुद्धास्तु सत्त्वाः क्रीडन्त्यशङ्किताः ।\n\nन तत्र जायते मारी नाकालः संप्रवर्तते ॥ १०.२६३ ॥\n\nन जरा न च शोकश्च नोपसर्गभयं क्वचित् ।\n\nन वदत्यनृतं कश्चिद्रागद्वेषौ न कुत्रचित् ॥ १०.२६४ ॥\n\nअगस्त्यस्य प्रभावेण त्वज्ञानं दूरतो गतम् ।\n\nतत्र वै ऋषयो वीरा ज्ञानयोगकृताश्रमाः ॥ १०.२६५ ॥\n\nजपाध्ययन होमादि पूजास्तुतिपरायणाः ।\n\nत्र्यम्बकस्य महादेवि नित्यमाराधने रताः ॥ १०.२६६ ॥\n\nअगस्त्यसहिताः सर्वे मोक्षाभ्युदयवादिनः ।\n\nतिष्ठन्ति भावितात्मानः शापानुग्रहकारिणः ॥ १०.२६७ ॥\n\nलक्षयोजनविस्तीर्णं जम्बुद्वीपं समन्ततः ।\n\nलक्षयोजनविस्तीर्णं लवणाम्भः स्थितं बहिः ॥ १०.२६८ ॥\n\nत्रिगुणं परिणाहेन स्थितं वै मण्डलाकृति ।\n\nवृत्रारिभयसंत्रस्ताः प्रविष्टास्तत्र पर्वताः ॥ १०.२६९ ॥\n\nद्वादशैव महावीर्यास्तान्ब्रवीमि समासतः ।\n\nवृषभो दुन्दुभिर्धूम्रः प्रविष्टाः पूर्वभागतः ॥ १०.२७० ॥\n\nचन्द्रः कङ्कस्तथा द्रोणः प्रविष्टा उत्तरेण तु ।\n\nअशोकोऽथ वराहश्च नन्दनश्च तृतीयकः ॥ १०.२७१ ॥\n\nअपरेण नगास्तत्र प्रविष्टा लवणोदधिम् ।\n\nचक्रो मैनाकसंज्ञश्च तृतीयस्तु बलाहकः ॥ १०.२७२ ॥\n\nदक्षिणेन वरारोहे प्रविष्टाश्चैव भूधराः ।\n\nचक्रमैनाकयोर्मध्ये तिष्ठेद्वे वडवामुखः ॥ १०.२७३ ॥\n\nजम्बूद्वीपं समाख्यातं प्रभवस्त्वधुनोच्यते ।\n\nस्वायंभुवो मनुर्नाम तस्य पुत्रः प्रियव्रतः ॥ १०.२७४ ॥\n\nतस्याथ दश पुत्रा वै जाता वीर्यबलोत्कटाः ।\n\nअग्नीध्रश्चाग्निबाहुश्च मेधा मेधातिथिर्वपुः ॥ १०.२७५ ॥\n\nज्योतिष्मान् द्युतिमान् हव्यः सवनः सत्र एव च ।\n\nमेधाः सत्रोऽग्निबाहुश्च एते प्रव्रजितास्त्रयः ॥ १०.२७६ ॥\n\nसप्तद्वीपेषु ये शेषा अभिषिक्ता महाबलाः ।\n\nजम्बुद्वीपे तथाग्नीध्राः तस्य पुत्रा नव स्मृताः ॥ १०.२७७ ॥\n\nनाभिः किंपुरुषश्चैव हरिश्चैव इलावृतः ।\n\nभद्राश्वः केतुमालश्च रम्यकश्च हिरण्मयः ॥ १०.२७८ ॥\n\nनवमस्तु कुरुर्नाम नववर्षाधिपाः स्मृताः ।\n\nअग्नीध्रतस्तु जाता वै शूराश्चातिबलोत्कटाः ॥ १०.२७९ ॥\n\nतेषां नामाङ्कितानीह नववर्षाणि पार्वति ।\n\nनाभेः पुत्रो महावीर्यो वृषभो धर्मतत्परः ॥ १०.२८० ॥\n\nतस्यापि हि सुतो ज्ञेयो भरतस्तु प्रतापवान् ।\n\nतन्नम्नैव तु विज्ञेयं भारतं वर्षमुत्तमम् ॥ १०.२८१ ॥\n\nतस्याप्यष्टौ पुनः पुत्रा जाता कन्यापरा प्रिये ।\n\nभारते त्वष्टद्वीपेऽत्र अष्टौ पुत्रा निवेशिताः ॥ १०.२८२ ॥\n\nनवमस्तु कुमार्याह्वः कुमार्याः प्रतिपादितः ।\n\nतेषां नाम्ना तु ते द्वीपा भरतेन प्रकीर्तिताः ॥ १०.२८३ ॥\n\nजम्बुद्वीपं च शाकं च कुशं क्रौञ्चं च शाल्मलिम् ।\n\nगोमेदं पुष्करं चैव सप्त द्वीपानि पार्वति ॥ १०.२८४ ॥\n\nअधुना संप्रवक्ष्यामि समुद्रांस्तव सुव्रते ।\n\nक्षारः क्षीरं दधि घृतं तथा इक्षुरसोऽपि च ॥ १०.२८५ ॥\n\nमदिरोदश्च स्वादूदः समुद्राः सप्त कीर्तिताः ।\n\nजम्बुद्वीपं स्मृतं लक्षं योजनानां प्रमाणतः ॥ १०.२८६ ॥\n\nपरिमण्डलतो ज्ञेयः क्षारोदस्तत्समो बहिः ।\n\nएवं द्विगुणवृद्ध्यात्र समुद्रा द्वीपसंस्थिताः ॥ १०.२८७ ॥\n\nअग्नीध्रश्च समाख्यातो जम्बुद्वीपे वरानने ।\n\nशाके मेधातिथिर्नाम वपुष्मान् कुशसंज्ञके ॥ १०.२८८ ॥\n\nराजा क्रौञ्चेऽथ ज्योतिष्मान् शाल्मलौ द्युतिमान्स्मृतः ।\n\nगोमेदे हव्यनामा तु सवनः पुष्करे तथा ॥ १०.२८९ ॥\n\nत्रेतायुगसमः कालः शाकगोमेदवासिनाम् ।\n\nतथा वर्णाश्रमाचारा ज्ञेयास्तत्र निवासिनाम् ॥ १०.२९० ॥\n\nमेधातिथेः सप्त पुत्राः शाकद्वीपेऽभिषेचिताः ।\n\nशान्तोऽभयस्त्वशिशिरः सुखदो नन्दकः शिवः ॥ १०.२९१ ॥\n\nक्षेमकश्च ध्रुवश्चेति वर्षनाम्ना तु तेऽङ्किताः ।\n\nवर्षाणि सप्त ख्यातानि पर्वतांश्च निबोध मे ॥ १०.२९२ ॥\n\nगोमेदश्चन्द्रसंज्ञश्च नारदो दुन्दुभिस्तथा ।\n\nसोमक ऋषभश्चैव वैभ्राजश्च कुलाद्रयः ॥ १०.२९३ ॥\n\nसुकृता चानसूया च सुमुखी च तृतीयका ।\n\nविपाशा त्रिदिवा कुम्भी तथा चामृतनालिका ॥ १०.२९४ ॥\n\nएता एव महानद्यो गिरिष्वेतेषु निर्गताः ।\n\nपूर्वादारभ्य निष्क्रान्ताः प्रविष्टाः क्षीरसागरम् ॥ १०.२९५ ॥\n\nशाकद्वीपे तु ये लोकाः क्षीराहाराः फलाशिनः ।\n\nचन्द्रकान्तसमाः सर्वे सुरूपाः प्रियदर्शनाः ॥ १०.२९६ ॥\n\nक्रीडन्ति दिव्यनारीभिः सर्वैश्वर्यसमन्विताः ।\n\nकुशे वपुष्मता पूर्वं सप्त पुत्रा निवेशिताः ॥ १०.२९७ ॥\n\nश्वेतलोहितजीमूता हरितो वैद्युतस्तथा ।\n\nमानसः सुव्रतश्चेति वर्षनाम्नैव चाङ्किताः ॥ १०.२९८ ॥\n\nकुमुदश्चोर्वदश्चैव वाराहो द्रोणकङ्कतौ ।\n\nमहिषः कुसुमश्चैव सप्त सीमन्तपर्वताः ॥ १०.२९९ ॥\n\nश्वेततोया तथा कृष्णा चन्द्रा शुक्ला च लोचनी ।\n\nवीवृता च विवृन्दा च सप्तैतास्तु सरिद्वराः ॥ १०.३०० ॥\n\nदध्युदकं प्रविष्टास्ता निम्नगाः पावनोदकाः ।\n\nजनास्तु सुखिनस्तत्र दध्नामृतफलाशिनः ॥ १०.३०१ ॥\n\nदिव्यभोगरताः सर्वे क्रीडन्त्येते सयोषितः ।\n\nज्योतिष्मता सप्त पुत्राः क्रौञ्चद्वीपे निवेशिताः ॥ १०.३०२ ॥\n\nउद्भिज्जश्च समाख्यातो वेणुर्मण्डल एव च ।\n\nरथकारश्च लवणो धृतिमान्सुप्रभाकरः ॥ १०.३०३ ॥\n\nकपिलश्चेति राजानो वर्षनाम्ना च तेऽङ्किताः ।\n\nवैद्रुमो हेमनाभश्च द्युतिमान् पुष्पदन्तकः ॥ १०.३०४ ॥\n\nकुशलो हरिमर्दश्च सप्तैते तु कुलाद्रयः ।\n\nमही धाता शिवापापा पवित्रा संततद्युतिः ॥ १०.३०५ ॥\n\nदम्भा चेति समाख्याताः सप्तैताः सरितः स्रुताः ।\n\nघृतोदं प्रविशन्त्येताः सर्वाः पापहराः प्रिये ॥ १०.३०६ ॥\n\nजनास्तद्वासिनः सर्वे सुरूपास्तेजसोत्कटाः ।\n\nघृतामृतफलाहाराः सुतृप्ताः स्मरपीडिताः ॥ १०.३०७ ॥\n\nक्रीडन्ति वनितायुक्ताः पद्मपत्रायतेक्षणाः ।\n\nसप्त द्युतिमता पुत्राः शाल्मलावभिषेचिताः ॥ १०.३०८ ॥\n\nमनोनुगस्तथोष्णश्च पावनो ह्यन्धकारकः ।\n\nमुनिर्दुन्दुभिनामा च कुशलश्चेति ते स्मृताः ॥ १०.३०९ ॥\n\nवर्षनामानि तेषां वै सप्तानां सप्त तु क्रमात् ।\n\nक्रौञ्चोऽथ वामनश्चैवाप्यन्धकारो दिवाकृतिः ॥ १०.३१० ॥\n\nद्विबिन्दुः पुण्डरीकश्च दुन्दुभिश्च कुलाद्रयः ।\n\nपौण्डरी कौशिकी गौरी सिद्धा चैव कुमुद्वती ॥ १०.३११ ॥\n\nसन्ध्या रात्री च विख्याता समासात्परिकीर्तिताः ।\n\nनद्यस्ताः शैलनिष्क्रान्ता गच्छन्तीक्षुरसार्णवम् ॥ १०.३१२ ॥\n\nपिबन्तीक्षुरसं तत्र ये जनास्तन्निवासिनः ।\n\nदिव्यकान्तियुताः शान्ताः सुरूपाः प्रियवादिनः ॥ १०.३१३ ॥\n\nनानानारीसमाकीर्णाः सर्वकामसुखोदयाः ।\n\nहव्यराजः सुतान्सप्त गोमोदे चाभ्यषेचयत् ॥ १०.३१४ ॥\n\nजलदश्च कुमारश्च सुकुमारो मरीचकः ।\n\nकुमुदश्चोन्नतश्चैव महाभद्र इति स्मृताः ॥ १०.३१५ ॥\n\nतेषां नाम्ना च वर्षाणि अङ्कितानि स्वमानतः ।\n\nउदयः केसरश्चैव जठरोऽथ सुरैवतः ॥ १०.३१६ ॥\n\nश्यामोऽम्बिकेयो मेरुश्च शैलाः सीमन्तगास्त्विमे ।\n\nगभस्ती सुकुमारी च कुमारी नालिनी तथा ॥ १०.३१७ ॥\n\nवेणुका चाप्यथेक्षू च धेनुकेति सरिद्वराः ।\n\nमदिरोदं वहन्त्येताः पुण्याः पुण्यजलोद्वहाः ॥ १०.३१८ ॥\n\nअमृतोपमानि स्वादूनि फलान्यत्र वरानने ।\n\nभक्षयन्ति च तल्लोकाः पिबन्ति मदिरामृतम् ॥ १०.३१९ ॥\n\nसर्वकामसमृद्धाश्च सुरूपा व्याधिवर्जिताः ।\n\nनानायुवतिवृन्दैश्च रूपयौवनगर्वितैः ॥ १०.३२० ॥\n\nमदालसैः पानमत्तैरमन्ते सततं प्रिये ।\n\nअतश्च पुष्कराख्ये च सवनस्तत्र नायकः ॥ १०.३२१ ॥\n\nद्वौ पुत्रौ तेन विख्यातौ पुष्कराख्ये निवेशितौ ।\n\nपर्वतो वलयाकारो मानसोत्तरसंज्ञितः ॥ १०.३२२ ॥\n\nपञ्चाशदुच्छ्रयस्तस्य विस्तारः पञ्चविंशतिः ।\n\nयोजनानां वरारोहे सर्वरत्नसमन्वितः ॥ १०.३२३ ॥\n\nधातकी मध्यमे राजा महवीतो बहिर्नृपः ।\n\nईर्ष्यया रागतृष्णाभिरीतिभिश्च विवर्जिताः ॥ १०.३२४ ॥\n\nसर्वे ते सुखिनस्तत्र तस्मिन्वर्षद्वये जनाः ।\n\nचक्राकारस्तु बोद्धव्यो मानसस्तु वरानने ॥ १०.३२५ ॥\n\nचतुर्णां लोकपालानां पुरीस्त्वत्र ब्रवीमि ते ।\n\nहरेर्वस्वेकसाराख्या याम्या संयमिनी पुरी ॥ १०.३२६ ॥\n\nसुखाह्वा वारुणी चैव सोमस्य तु विभावरी ।\n\nपुष्करद्वीपगुणितः स्वादूदोऽन्ते व्यवस्थितः ॥ १०.३२७ ॥\n\nपञ्चाशत्तु सहस्राणि त्रिपञ्चाशत्तथैव च ।\n\nयोजनानां तु लक्षाणि कोटिद्वितयमेव च ॥ १०.३२८ ॥\n\nमेर्वर्धाद्यावत्स्वादूदं प्रमाणं परिकीर्तितम् ।\n\nततो हेममयी भूमिर्दशकोट्यो वरानने ॥ १०.३२९ ॥\n\nदेवानां क्रीडनार्थाय लोकालोकस्त्वतः परम् ।\n\nपर्वतो वलयाकारो योजनायुतविस्तृतः ॥ १०.३३० ॥\n\nलक्षमात्रसमुत्सेधो योजनानां वरानने ।\n\nसर्वरत्नसमोपेतो हेमवर्णः प्रकीर्तितः ॥ १०.३३१ ॥\n\nतस्यान्तर्भासयेद्भानुर्न बहिः सुरसुन्दरि ।\n\nलोकपालाः स्थितास्तत्र रुद्राश्चामोघशक्तयः ॥ १०.३३२ ॥\n\nविरुजो वसुधामा च शंखपात्कर्दमस्तथा ।\n\nहिरण्यरोमा पर्जन्यः केतुमान् भाजनस्तथा ॥ १०.३३३ ॥\n\nजाम्बूनदमये शुभ्रे सिद्धामरनिवेशने ।\n\nपूर्वादारभ्य क्रमशो यावदीशानगोचरः ॥ १०.३३४ ॥\n\nलोकपालाः स्थितास्ते वै पालयन्त इमाः प्रजाः ।\n\nअस्य मध्ये वरारोहे योनयस्तु चतुर्दश ॥ १०.३३५ ॥\n\nचेष्टन्ते विविधाकाराः स्वकर्मपरिरञ्जिताः ।\n\nलोकालोकोपरिष्टात्तु सवितुर्दक्षिणायनम् ॥ १०.३३६ ॥\n\nतथोत्तरायणं तत्र उत्तरेण प्रकीर्तितम् ।\n\nअर्धरात्रोऽमरावत्यामस्तमेति यमस्य च ॥ १०.३३७ ॥\n\nमध्याह्नश्चैव वारुण्यां सौम्ये सूर्योदयः स्मृतः ।\n\nयदैव चामरावत्यामुदयस्तस्य दृश्यते ॥ १०.३३८ ॥\n\nतदास्तमेति वारुण्यामित्यादित्यगतागतम् ।\n\nसुवीथी उत्तरे तस्य अजवीथी च दक्षिणे ॥ १०.३३९ ॥\n\nपितृदेवपथोह्येष कथितस्तु मया तव ।\n\nअस्य बाह्ये तमो घोरं दुःप्रेक्ष्यं जीववर्जितम् ॥ १०.३४० ॥\n\nपञ्चत्रिंशत्स्मृताः कोट्यो लक्षाणेकोनविंशतिः ।\n\nचत्वारिंशत्सहस्राणि योजनानां वरानने ॥ १०.३४१ ॥\n\nसप्तसागरमानं तु गर्भोदस्तत्समः स्मृतः ।\n\nब्रह्मणोऽण्डकटाहेन युक्ता वै मेरुमध्यतः ॥ १०.३४२ ॥\n\nपञ्चाशत्कोटयो ज्ञेया दशदिक्षु समन्ततः ।\n\nएवमेतच्छतं ज्ञेयं कोटीनां पार्थिवं महत् ॥ १०.३४३ ॥\n\nअत ऊर्ध्वं प्रवक्ष्यामि प्रमाणं वरवर्णिनि ।\n\nअथ वात्र महादेवि परिपाट्या समन्ततः ॥ १०.३४४ ॥\n\nदीक्षाकाले तु संस्काराः क्रमं तेषां निबोध मे ।\n\nशक्तिं तत्त्वं च भुवनं योनिं चैव निवेशयेत् ॥ १०.३४५ ॥\n\nतेषां गन्धोपचारं तु कृत्वा चैव यथाक्रमम् ।\n\nअनन्तं चैव कालाग्निं नरकांश्च यथाक्रमम् ॥ १०.३४६ ॥\n\nपातालानि ततश्चोर्ध्वे शोधयेदनुपूर्वशः ।\n\nउपस्थानं ततः कुर्याद्भुवर्लोकस्य वरानने ॥ १०.३४७ ॥\n\nततो वागीश्वरी देवी संपूज्य कुसुमादिभिः ।\n\nततः पशुस्तु संप्रोक्ष्य स्ताड्यो विश्लेष्य एव च ॥ १०.३४८ ॥\n\nछेदनं च तथाकर्षो ग्रहणं योजनं ततः ।\n\nगर्भधारित्वजनने अधिकारं तथैव च ॥ १०.३४९ ॥\n\nयोगं भोगं लयं चैव ततो योनिविशोधनम् ।\n\nचतुर्दश समासेन कथयाम्यनुपूर्वशः ॥ १०.३५० ॥\n\nपैशाचं राक्षसं याक्षं गान्धर्वंत्वैन्द्रमेव च ।\n\nसौम्यं तथा च प्राजेशं ब्राह्मं चैवाष्टमं विदुः ॥ १०.३५१ ॥\n\nसंहारक्रमयोगेन शोधनीयाः शिवाध्वरे ।\n\nपशुपक्षिमृगाश्चैव तथान्ये च सरीसृपाः ॥ १०.३५२ ॥\n\nस्थावरं पञ्चमं चैव षष्ठं मानुषयोनिकम् ।\n\nदेवयोनिसमायुक्तं प्रोक्तं संसारमण्डलम् ॥ १०.३५३ ॥\n\nचतुर्दशविधं चैव भूर्लोके तु विशोधयेत् ।\n\nआत्मा संसरतिह्यत्र मायाद्यवनिगोचरे ॥ १०.३५४ ॥\n\nसंसारः प्रोच्यते तस्मात्पर्यटेत्स यतस्ततः ।\n\nसुखं दुःखं तथा मोहं भुङ्क्ते चैवाध्वमध्यगः ॥ १०.३५५ ॥\n\nबन्धत्रयसमायुक्तो वामशक्त्यात्वधिष्ठितः ।\n\nईश्वरेण निमित्तेन सृष्टिसंहारवर्त्मनि ॥ १०.३५६ ॥\n\nपुनः पुनश्चाध्वमध्ये युज्यते स शुभाशुभैः ।\n\nअध्वमध्ये तु ये पाशा ज्ञेयाश्चानन्तकोटयः ॥ १०.३५७ ॥\n\nप्रधानगुणभेदेन यावच्चानाश्रितं पदम् ।\n\nतस्मादेवं विजानीयातध्वा बन्धस्य कारणम् ॥ १०.३५८ ॥\n\nचतुर्दशविधं यच्च प्रोक्तं संसारमण्डलम् ।\n\nतस्य भेदाह्यनन्ताश्च भिद्यन्ते कर्मभेदतः ॥ १०.३५९ ॥\n\nकर्मवल्ल्योह्यनन्ताश्च कर्मेशानादिकारकाः ।\n\nआत्मना बध्यतेह्यात्मा मुञ्चेन्नात्मानमात्मना ॥ १०.३६० ॥\n\nकोशकारो यथा कीट आत्मानं वेष्टयेद्दृढम् ।\n\nनचोद्वेष्टयितुं शक्त आत्मानं स पुनर्यथा ॥ १०.३६१ ॥\n\nतथा संसारिणः सर्वे बद्धाः स्वैरेव बन्धनैः ।\n\nन च मोचयितुं शक्ताः पशवः पाशबन्धनाः ॥ १०.३६२ ॥\n\nस्वयमेव स्वमात्मानं यावद्वै नेक्षते शिवः ।\n\nशिवशक्तिनिपातात्तु मुच्यन्ते पाशबन्धनात् ॥ १०.३६३ ॥\n\nअन्यथा नैव जानन्ति स्वरूपं यत्सुनिर्मलम् ।\n\nयत्तत्स्वाभिजनं शुद्धमनौपम्यमनामयम् ॥ १०.३६४ ॥\n\nमोहिता मलमोहेन बद्धाः कर्मकलादिना ।\n\nनिगूढास्तत्र तिष्ठन्ति काष्ठे वह्निर्यथा तथा ॥ १०.३६५ ॥\n\nउद्धृतस्तु यथा वह्निर्मन्थकस्य वशात्स्फुटम् ।\n\nस्वस्वरूपं प्रपश्येत भास्वरं यत्सुनिर्मलम् ॥ १०.३६६ ॥\n\nअन्येषामपि जन्तूनां तिमिराक्रान्तचक्षुषाम् ।\n\nप्रकाशयति वस्तूनि हत्वा वै रश्मिभिस्तमः ॥ १०.३६७ ॥\n\nतथात्मा तु विजानाति यत्स्वरूपमनादिमत् ।\n\nमन्थकस्य वशाद्देवि नान्यथा तु कथंचन ॥ १०.३६८ ॥\n\nमन्थकस्त्विह देवेशि स्वयमेव सदाशिवः ।\n\nआचार्यतनुमास्थाय सदा चानुग्रहे स्थितः ॥ १०.३६९ ॥\n\nमन्त्रा मन्थनवज्ज्ञेया अध्वा चात्रारणिर्यथा ।\n\nवागीशी योनिसंस्थाना धूमो ज्ञेयो मलादिवत् ॥ १०.३७० ॥\n\nआत्मा वै वह्निवज्ञेयो बोधकस्तु परः शिवः ।\n\nउद्बोधितो यथा वह्निर्निर्मलोऽतीव भास्वरः ॥ १०.३७१ ॥\n\nन भूयः प्रविशेत्काष्ठं तथात्माध्वन उद्धृतः ।\n\nमलकर्मकलाद्यैस्तु निर्मुक्तो विगतक्लमः ॥ १०.३७२ ॥\n\nतत्रस्थोऽपि न बध्येत यतोऽतीव सुनिर्मलः ।\n\nरसवह्निसमायोगात्ताम्रं कालिकया यथा ॥ १०.३७३ ॥\n\nविश्लेषितं तु तत्त्वज्ञैर्हेमत्वं प्रतिपद्यते ।\n\nन भूयस्ताम्रतां याति तथात्मा न कदाचन ॥ १०.३७४ ॥\n\nरसवन्मन्त्रशक्तिस्तु क्रिया ज्ञेया तु वह्निवत् ।\n\nतज्ज्ञश्चैव शिवो ज्ञेय आचार्यतनुविग्रहः ॥ १०.३७५ ॥\n\nआत्मा वै हेमवज्ज्ञेयो मलो ज्ञेयस्तु कालिका ।\n\nमन्त्रद्रव्यक्रियायोगाद्वह्न्याधारे तथा प्रिये ॥ १०.३७६ ॥\n\nगुरुणा तन्त्रविदुषा ह्यात्मा वै निर्मलीकृतः ।\n\nन भूयो मलतां याति शिवत्वं याति निर्मलम् ॥ १०.३७७ ॥\n\nएवं ज्ञात्वा वरारोहे दीक्षा कार्या यथा पुरा ।\n\nशोधयेन्मुख्यपाशांश्च ये प्रोक्तास्ते मया पुरा ॥ १०.३७८ ॥\n\nगुणभूतास्तु ये पाशास्तेऽपि शुद्ध्यन्ति तद्वशात् ।\n\nचतुर्दशविधं चैव यदुक्तं तु मया पुरा ॥ १०.३७९ ॥\n\nसंसारमण्डलं देवि शोद्ध्यं तदवनीतले ।\n\nतद्वक्ष्यामि क्रमात्सर्वं यथा शोध्यं शिवाध्वरे ॥ १०.३८० ॥\n\nब्रह्मादिस्तम्भपर्यन्तं प्राधान्येन विशोधयेत् ।\n\nब्राह्मं चैव तु प्राजेशं सौम्यमैन्द्रं तथैव च ॥ १०.३८१ ॥\n\nगान्धर्वं चापरं याक्षं राक्षसं च तथापरम् ।\n\nपैशाचं क्रमतः शोध्यं स्थावरं मानुषं तथा ॥ १०.३८२ ॥\n\nसप्तच्छदं स्थावराणां सर्पाणां वासुकिं तथा ।\n\nपक्षिणां गरुडं चैव मृगाणां सिंहमेव च ॥ १०.३८३ ॥\n\nपशूनां चैव गोयोनिं मनुष्यांश्च विशोधयेत् ।\n\nअन्त्यजाञ्छूद्रविट्क्षत्र ब्राह्मणांश्च विशोधयेत् ॥ १०.३८४ ॥\n\nपञ्चभिर्ब्रह्मभिर्देवित्वधिकारान्विशोधयेत् ।\n\nदशाहुतिप्रयोगेण अन्त्यजान् ब्राह्मणावधि ॥ १०.३८५ ॥\n\nब्राह्मणस्याधिकाराष्टौ चत्वारिंशतमेव च ।\n\nगर्भः पुंसवनं चैव सीमन्तो जातकर्म च ॥ १०.३८६ ॥\n\nनाम निष्क्रमणं चैव अन्नप्राशनचूडकम् ।\n\nअनेनैव वरारोहे शोध्यास्त्वष्टौ प्रकीर्तिताः ॥ १०.३८७ ॥\n\nएतैर्निवर्तितैर्देवि ततोऽसौ जायते द्विजः ।\n\nनवमो व्रतबन्धस्तु स चाङ्गी परिकीर्तितः ॥ १०.३८८ ॥\n\nअङ्गानि संप्रवक्ष्यामि यथावदनुपूर्वशः ।\n\nमेखला दन्तकाष्ठं च अजिनं त्र्यायुषं तथा ॥ १०.३८९ ॥\n\nसंध्यां वह्नेरुपासां च भिक्षां वै सप्तमं विदुः ।\n\nनियन्तॄणि च दृष्टानि दीक्षाकाले वरानने ॥ १०.३९० ॥\n\nभौतेशं पाशुपत्यं च गाणं गाणेश्वरं तथा ।\n\nउन्मत्तकासिधारं च घृतेशं सप्तमं विदुः ॥ १०.३९१ ॥\n\nसप्तैतानि तु दृष्टानि व्रतानि ब्रह्मचारिणाम् ।\n\nचर्याव्रतानि बोध्यानि अङ्गत्वे कीर्तितानि तु ॥ १०.३९२ ॥\n\nएभिस्तु सहितं ह्येकं नवमं व्रतबन्धनम् ।\n\nतस्यान्तर्भूतमेवैतत्कथितं व्रतसप्तकम् ॥ १०.३९३ ॥\n\nचतुर्दश व्रतान्येवं होतव्यानि वरानने ।\n\nवेदव्रतानि चत्वारि होतव्यानि न संशयः ॥ १०.३९४ ॥\n\nऐष्टिकं पार्विकं चैव भौतिकं सौमिकं तथा ।\n\nव्रतेश्वरास्तु चत्वारो ब्रह्मचारिनियामकाः ॥ १०.३९५ ॥\n\nत्रयोदशविजानीयात्ततो वै वेदभाजनम् ।\n\nततो भवति गोदानं तच्चतुर्दशकं प्रिये ॥ १०.३९६ ॥\n\nस्नात उद्वाहयेद्भार्यां ज्ञानसिद्धः कुमारिकाम् ।\n\nकृत्वा दर्भमयीं पत्नीं तया सह यजेत्क्रतून् ॥ १०.३९७ ॥\n\nतज्ज्ञेयं पञ्चदशमं ततः पाकमखाः क्रमात् ।\n\nनैमित्तिकांश तानाहुः प्रवक्ष्यम्यनुपूर्वशः ॥ १०.३९८ ॥\n\nअष्टकाः पार्वणी श्राद्धं श्रावण्याग्रायणी तथा ।\n\nचैत्री चाश्वयुजी चेति सप्त पाकमखाः क्रमात् ॥ १०.३९९ ॥\n\nएतैः सह विजानीयाद्द्वाविंशत्परिसंख्यया ।\n\nआग्नेयं चाग्निहोत्रं च दर्शं चैव ततः परम् ॥ १०.४०० ॥\n\nपौर्णमासी तथा ज्ञेया चातुर्मास्यं तथैव च ।\n\nपशुबन्धः समुद्दिष्टः सौत्रामणिरतः परम् ॥ १०.४०१ ॥\n\nहविर्यज्ञाः समाख्याताः सप्तैते पावनाः प्रिये ।\n\nएभिः सह विजानीयात्संस्कारैकोनत्रिंशकम् ॥ १०.४०२ ॥\n\nअग्निष्टोमात्यग्निष्टोमौ उक्थः षोडशिका तथा ।\n\nवाजपेयोऽतिरात्रस्तु आप्तोर्यामस्तु सप्तमः ॥ १०.४०३ ॥\n\nसोमसंस्थाः समाख्याताः षट्त्रिंशत्परिसंख्यया ।\n\nहिरण्यपादः प्रथमस्तथा गुह्यहिरण्यधृत् ॥ १०.४०४ ॥\n\nहिरण्यमेढ्रो हिरण्यनाभिर्हिरण्यगर्भ एव च ।\n\nहिरण्यश्रोत्रो हिरण्यत्वग्घिरण्याक्षस्तथैव च ॥ १०.४०५ ॥\n\nहिरण्यजिह्वस्तच्छृङ्गो दश यज्ञाः प्रकीर्तिताः ।\n\nशतेन तु घृतं चात्र एकैकं तु विजायते ॥ १०.४०६ ॥\n\nएते सर्वे सहस्रेण शुद्ध्यन्ते सप्तत्रिंशकः ।\n\nअश्वमेधं ततः पश्चाज्जुहुयात्तु यथाक्रमम् ॥ १०.४०७ ॥\n\nएवं कृतैस्तु तैः सर्वैस्ततश्चैव गृही भवेत् ।\n\nअष्टात्रिंशत्तमं तं तु वानप्रस्थं ततो भवेत् ॥ १०.४०८ ॥\n\nपारिव्राज्यं ततोऽन्तेष्टिमेवं ब्राह्मण्यमाप्नुयात् ।\n\nअत आत्मगुणानष्टौ कथयामि समासतः ॥ १०.४०९ ॥\n\nदया सर्वेषु भूतेषु क्षान्तिश्चाप्यनसूयता ।\n\nशौचं चैवमनायासो मङ्गलं चाप्यतः परम् ॥ १०.४१० ॥\n\nअकार्पण्यं चास्पृहा चेत्यष्टावात्मगुणाः स्मृताः ।\n\nचत्वारिंशदथाष्टौ तु संस्काराश्च समासतः ॥ १०.४११ ॥\n\nएतैः शुद्धैस्तु शुद्ध्यन्ति असंख्या येऽपि सुव्रते ।\n\nअतोऽन्तेष्टिं तु हुत्वा वै गुणानापादयेच्छिशोः ॥ १०.४१२ ॥\n\nपञ्च पञ्चाहुतीर्हुत्वा ब्रह्मभिश्चाप्यनुक्रमात् ।\n\nतिलैर्घृतेन वातांश्च ऊर्ध्वे तु विनियोजयेत् ॥ १०.४१३ ॥\n\nऊर्ध्वशब्देन चाशुद्धं यत्कर्म परिकीर्तितम् ।\n\nतस्मिन् संयोजनं कार्यं नचान्यत्र विधीयते ॥ १०.४१४ ॥\n\nतस्मान्नोद्धरणं कार्यं न चापि नयनं क्वचित् ।\n\nयत्तत्र परिपाट्या तु कर्म तत्र नियोजयेत् ॥ १०.४१५ ॥\n\nततोऽणिमादिरापाद्यो ब्रह्मभिश्चाप्यनुक्रमात् ।\n\nपञ्चाहुतिप्रयोगेण भोगार्थं चैवमात्मनः ॥ १०.४१६ ॥\n\nऊर्ध्वशब्देन तज्ञेयं यद्भूर्लोकं समाश्रितम् ।\n\nतस्मिन्युक्तस्य कर्तव्यं नचान्यस्मिन्कदाचन ॥ १०.४१७ ॥\n\nअनुद्धृते कथं योगः यावत्कर्म न भुज्यते ।\n\nतस्मात्तु योगशब्देन तत्तत्कर्मैकचिन्तना ॥ १०.४१८ ॥\n\nनिवर्त्यते महादेवि निष्कृतिं जुहुयात्ततः ।\n\nशिवेनाष्टशताहुत्या ततस्तु भुवनाधिपान् ॥ १०.४१९ ॥\n\nभुवनान्तर्निवासांश्च भुवनानां यथाक्रमम् ।\n\nहोमेनैव तु संशोध्य विश्लेषं छेदनं तथा ॥ १०.४२० ॥\n\nपूर्णं चैव समुद्धारं तत्स्थत्वं चाप्यनुक्रमात् ।\n\nप्रायश्चित्तं ततो हुत्वा न्यूनाधिकनिमित्ततः ॥ १०.४२१ ॥\n\nएवमादिक्रमेणैव धामान्तं च विशोधयेत् ।\n\nभूर्लोकस्तु समाख्यातो भुवोलोकं निबोध मे ॥ १०.४२२ ॥\n\nभूपृष्ठद्यावदादित्यं लक्षमेकं प्रमाणतः ।\n\nदश वायुपथा मध्ये त्वयुतायुतसंख्यया ॥ १०.४२३ ॥\n\nआद्ये वायुपथे मेघान् कथयामि यथास्थितान् ।\n\nपञ्चाशद्योजनादूर्ध्वमृतर्द्धिर्नाम मारुतः ॥ १०.४२४ ॥\n\nयो विवर्धयते पुष्टिमोषधीनां बलं तथा ।\n\nबृंहयेच्च महीं सर्वामाप्याययति चाव्ययः ॥ १०.४२५ ॥\n\nदिवा हंसः स वै वायुर्मनुजानां सुखावहः ।\n\nयतो गृद्ध्रान्धारयति तेन गृद्ध्रधरः स्मृतः ॥ १०.४२६ ॥\n\nप्राचेतसो नाम वायुः प्रचेतोभिविनिर्मितः ।\n\nस वै नाशयते वृक्षान् कदाचित्संप्रवर्तयेत् ॥ १०.४२७ ॥\n\nअग्निः प्राचेतसो नाम तेनैव सह तिष्ठति ।\n\nयदा दहति वेश्मानि तदासौ समुदाहृतः ॥ १०.४२८ ॥\n\nसुखी समुद्रे वसति स जलान्नोपशाम्यति ।\n\nयोजनानां शतादूर्ध्वं सेनानीर्वायुरुच्यते ॥ १०.४२९ ॥\n\nविद्युद्वन्तो मूकमेघा वसन्त्यस्मिंश्च मारुते ।\n\nते भुवः क्रोशमात्रेण तिष्ठन्तोऽपसृजन्त्यपः ॥ १०.४३० ॥\n\nयोजनानां शतादूर्ध्वं मेघाः सत्त्ववहाः स्मृताः ।\n\nमत्स्यमण्डूककूर्मांश्च वर्षन्त्येते च दुर्दिने ॥ १०.४३१ ॥\n\nयोजनानां शतादूर्ध्वं वायुरोघः प्रकीर्तितः ।\n\nतस्मिंस्तु रोगदा मेघा वर्षन्ति च विषोदकम् ॥ १०.४३२ ॥\n\nतेनोपसर्गा जायन्ते मारकाः सर्वदेहिनाम् ।\n\nतस्मादूर्ध्वं तु तावद्भ्यो देव्यमोघः स्थितो मरुत् ॥ १०.४३३ ॥\n\nतस्मिंस्ते मारका मेघा अमोघे संप्रतिष्ठिताः ।\n\nवज्राङ्गो नाम वै वायुः पञ्चाशद्योजनस्थितः ॥ १०.४३४ ॥\n\nतस्मिंस्तूपलका नाम मेघास्तूपलवर्षिणः ।\n\nतावद्भिर्योजनैरेव ततो वै वैद्युतोऽनिलः ॥ १०.४३५ ॥\n\nमेघाश्च वैद्युतास्तस्मिन्निवसन्ति तु वैद्युते ।\n\nअशनिर्वायुसंक्षोभात्तेष्वसौ जायते महान् ॥ १०.४३६ ॥\n\nतदूर्ध्वं योजनानां च पञ्चाशद्रैवतः स्मृतः ।\n\nतस्मिन्पुष्टिवहो नाम पुष्टिं वर्षति देहिनाम् ॥ १०.४३७ ॥\n\nसंवर्ते रोगदा मेघास्ते रोगोदकवर्षिणः ।\n\nपञ्चाशद्योजने ते वै तस्मिंस्तिष्ठन्ति तोयदाः ॥ १०.४३८ ॥\n\nविषावर्तो नाम वायुः पञ्चाशदुपरि स्थितः ।\n\nतस्मिन्क्रोधोदका नाम मेघा वै संप्रतिष्ठिताः ॥ १०.४३९ ॥\n\nते क्रोधरागबहुलं संग्रामबहुलं तथा ।\n\nराज्ञां क्षयकरं चैव प्रजानां क्षयदं तथा ॥ १०.४४० ॥\n\nवर्षं चैवात्र कुर्वन्ति यदा वर्षन्ति ते घनाः ।\n\nअघोप्यमेघो वज्राङ्गो वैद्युतो रैवतस्तथा ॥ १०.४४१ ॥\n\nसंवर्तश्च विषावर्तो वायवो घोरवेगिनः ।\n\nअघो वसन्ति वै दिव्याः पिशाचाः स्कन्ददेहजाः ॥ १०.४४२ ॥\n\nत्रिंशत्कोटिसहस्राणि स्कन्दस्यानुचराः स्मृताः ।\n\nते वै दिव्यैश्च कुसुमैरर्चयन्ति हरात्मजम् ॥ १०.४४३ ॥\n\nअमोघे विनायका घोरा महादेवसमुद्भवाः ।\n\nत्रिंशत्कोटिसहस्राणि तस्मिन् वायौ प्रतिष्ठिताः ॥ १०.४४४ ॥\n\nये हरन्ति कृतं कर्म नराणामकृतात्मनाम् ।\n\nवज्राङ्गेऽपि तथा वायौ मातङ्गाः क्रूरकर्मिणः ॥ १०.४४५ ॥\n\nभिन्नाञ्जननिभा घोरास्तापना नाम विश्रुताः ।\n\nविद्याधराणामधमा मनः पवनगामिनः ॥ १०.४४६ ॥\n\nये विद्यापौरुषे ये च वैतालादीञ्श्मशानतः ।\n\nसाधयित्वा ततः सिद्धास्तेऽस्मिन् वायौ प्रतिष्ठिताः ॥ १०.४४७ ॥\n\nवैद्युतेऽप्सरसस्तस्मिन् वासवेन प्रयोजिताः ।\n\nतिष्ठन्ति सर्वदा तत्र पृथिवीपुरपालने ॥ १०.४४८ ॥\n\nभृगो वह्नौ जले वापि संग्रामेष्वनिवर्तकाः ।\n\nगोग्रहे बन्दिमोक्षे वा म्रियन्ते पुरुषोत्तमाः ॥ १०.४४९ ॥\n\nते व्रजन्ति ततस्तूर्ध्वं विमानैर्मणिचिह्नितैः ।\n\nपताकादीर्घिकाकीर्णैर्दिव्यघण्टानिनादितैः ॥ १०.४५० ॥\n\nस्त्रीसहस्रपरीवारैर्विमानैस्तान्नयन्ति ताः ।\n\nरैवते तु महात्मानः सिद्धा वै संप्रतिष्ठिताः ॥ १०.४५१ ॥\n\nगोरोचनाञ्जने भस्म पादुके अजिनादि च ।\n\nसाधयित्वा महात्मानः सिद्धास्ते कामरूपिणः ॥ १०.४५२ ॥\n\nते वसन्ति महात्मानो दिव्यां सिद्धिमवस्थिताः ।\n\nसंवर्तेऽपि महावायौ विद्याधरगणाः स्मृताः ॥ १०.४५३ ॥\n\nदश त्रिंशच्च कोट्यस्ते दिव्याभरण भूषिताः ।\n\nदिव्यगन्धानुलिप्तास्ते दिव्यस्रग्धामभूषिताः ॥ १०.४५४ ॥\n\nआग्नेया धूमजा मेघाः शीतदुर्दिनदाः स्मृताः ।\n\nविषावर्तं नावमिव ते वायुं यान्ति मिश्रिताः ॥ १०.४५५ ॥\n\nतत्र गन्धर्वकुशला गन्धर्वसहधर्मिणः ।\n\nवंशवीणाविधिज्ञाश्च पक्षिणः कामरूपिणः ॥ १०.४५६ ॥\n\nब्रह्मजा नाम वै मेघा ब्रह्मनिःश्वाससंभवाः ।\n\nउपरिष्टाद्योजनशताद्दुर्जयस्योपरि स्थिताः ॥ १०.४५७ ॥\n\nतत्र वै दुर्जया नाम इन्द्रस्य परिरक्षकाः ।\n\nपरावहाभिधं वायुं ते समाश्रित्य संस्थिताः ॥ १०.४५८ ॥\n\nमहावीर्यबलोपेता दश कोट्यः प्रकीर्तिताः ।\n\nपुष्करावर्तका नाम मेघा वै पद्मजोद्भवाः ॥ १०.४५९ ॥\n\nशक्रेण पक्षा ये च्छिन्नाः पर्वतानां महात्मनाम् ।\n\nपरावहस्तान्वहति मनुजानिव वारणः ॥ १०.४६० ॥\n\nतस्मिन्वायुगमा नाम गन्धर्वा गगनालयाः ।\n\nएकादश तु वै कोट्यस्तेषां तु समुदाहृताः ॥ १०.४६१ ॥\n\nजीमूता नाम ये मेघा देवेभ्यो जीवसंभवाः ।\n\nद्वितीयमावहं वायुं मेघास्ते च समाश्रिताः ॥ १०.४६२ ॥\n\nतस्मिञ्जीमूतका नाम विद्याधरगणा दश ।\n\nआवहस्तु ततो वायुर्यत्र द्रोणाः समाश्रिताः ॥ १०.४६३ ॥\n\nतस्मिन्द्रोणाः समाख्याता मेघानां परिरक्षकाः ।\n\nहितार्थं तु प्रजानां वै निर्मितास्ते मया पुरा ॥ १०.४६४ ॥\n\nउपरिष्टात्कपालोत्थाः संवर्तानाम वै घनाः ।\n\nमहापरिवहो नाम वायुस्तेषां समाश्रयः ॥ १०.४६५ ॥\n\nआद्ये वायुपथेह्येवं मेघा वै वायुभिः सह ।\n\nसिद्धाश्च पतयश्चैव कथिता मेघचारिणः ॥ १०.४६६ ॥\n\nद्वितीये वायुपथे ज्ञेया अग्निकन्याश्च मातरः ।\n\nता वसन्ति गुणोपेता रुद्रशक्त्यात्वधिष्ठिताः ॥ १०.४६७ ॥\n\nतृतीये वायुपथे चैव वसन्ते सिद्धचारणाः ।\n\nस्वकर्मभोगसंसिद्धाः सर्वसिद्धैरधिष्ठिताः ॥ १०.४६८ ॥\n\nचतुर्थे पथि चैवात्र वसन्त्यायुधदेवताः ।\n\nनाराचचक्रचापर्ष्टि शूलशक्तीषुमुद्गराः ॥ १०.४६९ ॥\n\nपञ्चमे पथि देवेशि वसन्त्यैरावतादयः ।\n\nऐरावतोऽञ्जनश्चैव वामनश्च महागजः ॥ १०.४७० ॥\n\nसुप्रतीको गजेन्द्रश्च पुष्पदन्तस्तथैव च ।\n\nकुमुदः पुण्डरीकश्च सार्वभौमोऽपि चाष्टमः ॥ १०.४७१ ॥\n\nदिग्गजा इति विख्याताः स्वसु दिक्षु व्यवस्थिताः ।\n\nषष्ठे वायुपथे देवि पक्षिराजो महाबलः ॥ १०.४७२ ॥\n\nगरुत्मानिति विख्यातो दुर्जयोऽतीव वीर्यवान् ।\n\nसप्तमे व्योमगङ्गा तु नानाजलचरानुगा ॥ १०.४७३ ॥\n\nदिव्यामृतजला पुण्या त्रिधा सा परिकीर्तिता ।\n\nसा भ्रान्ता नभसो मध्ये समन्तात्परिमण्डला ॥ १०.४७४ ॥\n\nआकाशगङ्गा प्रथिता देवानां सततोत्सवा ।\n\nपुष्पमालेव सा भाति नभसः शिरसि स्थिता ॥ १०.४७५ ॥\n\nतत्र सिद्धैर्महाभागैर्विद्याधरगणैस्तथा ।\n\nगन्धर्वैरप्सरोभिश्च साध्यैर्विश्वैर्मरुद्गणैः ॥ १०.४७६ ॥\n\nरुद्रैर्वसुभिरादित्यैः पितृदेवमहर्षिभिः ।\n\nरक्षोभिर्गुह्यकैश्चैव दिव्यस्तुतिपरायणैः ॥ १०.४७७ ॥\n\nस्तुवद्भिश्च जपद्भिश्च गायद्भिश्च महात्मभिः ।\n\nनृत्यद्भिर्वल्गमानैश्च दिव्यदुन्दुभिनिःस्वनैः ॥ १०.४७८ ॥\n\nभेरीमृदङ्गवाद्यैश्च वल्लकीनां च निःस्वनैः ।\n\nवंशवादित्रनादैश्च मनोवायुसमीरितैः ॥ १०.४७९ ॥\n\nवैदूर्यनालैः कमलैर्हेमपत्रैः सुगन्धिभिः ।\n\nकेसरैः पद्मरागैश्च महाचक्रप्रमाणकैः ॥ १०.४८० ॥\n\nनृत्यन्तीव सरिच्छ्रेष्ठा विमानशतमण्डिता ।\n\nमण्डिता च वनैर्दिव्यैर्धर्माधारा महानदी ॥ १०.४८१ ॥\n\nमम नेत्राद्विनिष्क्रान्ता क्रियाशक्तिः परा हि सा ।\n\nमहामन्दाकिनी देवी त्रिदशैः पर्युपासिता ॥ १०.४८२ ॥\n\nमहाविमानकोटीभिर्निरन्तरमवस्थितैः ।\n\nशोभितासौ भगवती नित्यमास्ते नभस्तले ॥ १०.४८३ ॥\n\nतत्रैषा मेरुशिरसि मम वै मस्तकाच्च्युता ।\n\nपपात धरणीपृष्ठे लोकानां हितकाम्यया ॥ १०.४८४ ॥\n\nअक्षोभ्या साप्यसौ गङ्गा तिष्ठत्यनिलधारिता ।\n\nयोजनानां शतं पूर्णं विस्तारोऽस्याः प्रकीर्तितः ॥ १०.४८५ ॥\n\nपरिणाहस्ततः कोट्यः महावेगवती शुभा ।\n\nसा भ्रमन्तीव संतिष्ठेत्समन्तात्परिमण्डला ॥ १०.४८६ ॥\n\nध्रुवमापूर्य सा देवी त्वत्यद्भुतमवस्थिता ।\n\nदिव्यामृतवहा पुण्या सर्वपापप्रणाशिनी ॥ १०.४८७ ॥\n\nअष्टमे वृषराजस्तु सपत्नीकः सनन्दनः ।\n\nवसति त्वप्रतीघातः प्रत्यक्षो धर्म एव सः ॥ १०.४८८ ॥\n\nनवमे पथि चात्रास्ते दक्षो नाम प्रजापतिः ।\n\nब्रह्मैव साक्षाद्वसति ब्रह्मशक्त्या त्वधिष्ठितः ॥ १०.४८९ ॥\n\nदशमे वायुपथे देवि वसुरुद्रदिवाकराः ।\n\nअत्र चाङ्गारकः सर्पिर्नैरृतः सदसत्पतिः ॥ १०.४९० ॥\n\nसदसस्पतिः?\n\nबुधश्च धूमकेतुश्च विख्यातश्च ज्वरस्तथा ।\n\nअजश्च भुवनेशश्च मृत्युः कापालिकस्तथा ॥ १०.४९१ ॥\n\nएकादश स्मृता रुद्राः सर्वकामफलोदयाः ।\n\nधाता ध्रुवश्च सोमश्च वरुणश्चानिलोऽनलः ॥ १०.४९२ ॥\n\nप्रत्यूषश्च प्रदोषश्च वसवोऽष्टौ प्रकीर्तिताः ।\n\nवसवः कथिताह्येते आदित्यांश्च निबोध मे ॥ १०.४९३ ॥\n\nअर्यमा इन्द्रवरुणौ पूषा विष्णुर्गभस्तिमान् ।\n\nमित्रश्चैव समाख्यातस्त्वजघन्यो जघन्यकः ॥ १०.४९४ ॥\n\nविवस्वांश्चैव पर्जन्यो धाता वै द्वादशः स्मृतः ।\n\nकाश्यपेयान्विदुस्त्वेतान् तेषां तेजोनिधेरथ ॥ १०.४९५ ॥\n\nअमृतोद्भवोऽर्थो दिव्यः सर्वदेवसमन्वितः ।\n\nयज्ञश्चक्रं रथे तस्मिन् सर्वज्ञानमयी च धूः ॥ १०.४९६ ॥\n\nसप्ताश्वाश्च स्वराः सप्त वेदहूंकारनिःस्वनाः ।\n\nनागा योक्त्राणि तेषां वै अरुणश्चैव सारथिः ॥ १०.४९७ ॥\n\nसत्यं च मञ्चकं तस्य वायुर्वेगो रथस्य तु ।\n\nनवयोजनसाहस्रो विग्रहो भास्करस्य तु ॥ १०.४९८ ॥\n\nत्रिगुणं मण्डलं तस्य त्रैलोक्ये भाति भास्वरम् ।\n\nज्ञानशक्तिः पराह्येषा तपत्यादित्यविग्रहा ॥ १०.४९९ ॥\n\nमासवारप्रयोगेण संचरन्ति शिवेच्छया ।\n\nअहोरात्रं भ्रमन्त्येते भुवर्लोकं समन्ततः ॥ १०.५०० ॥\n\nततः सोमस्तु लक्षेण आदित्योपरिसंस्थितः ।\n\nआप्याययञ्जगत्सर्वं सुधाधाराप्रवर्षणैः ॥ १०.५०१ ॥\n\nचन्द्ररूपेण तपति क्रियाशक्तिः शिवस्य तु ।\n\nइन्दूर्ध्वे लक्षमात्रेण स्थितं नक्षत्रमण्डलम् ॥ १०.५०२ ॥\n\nलक्षद्वयेन तस्योर्ध्वं संस्थितो भूमिनन्दनः ।\n\nलक्षद्वयेन तस्योर्ध्वे संस्थितः सोमनन्दनः ॥ १०.५०३ ॥\n\nसुराचार्योऽपि तस्योर्ध्वे द्विलक्षेणैव संस्थितः ।\n\nतस्योर्ध्वेऽपि द्विलक्षेण तिष्ठते भृगुनन्दनः ॥ १०.५०४ ॥\n\nतस्योपरि द्विलक्षेण सौरिः सर्पति लीलया ।\n\nलक्षमात्रेण तु ऋषीन् कथयामि समासतः ॥ १०.५०५ ॥\n\nअत्रिश्चैव वसिष्ठश्च पुलस्त्यः पुलहः क्रतुः ।\n\nभृग्वङ्गिरामरीचिश्च ऋषयः संप्रकीर्तिताः ॥ १०.५०६ ॥\n\nयमनियमतोह्येते शापानुग्रहकारकाः ।\n\nभीताश्च परपीडायाः शूराः शास्त्रविचारणे ॥ १०.५०७ ॥\n\nज्ञानखड्गोद्यताः सर्वे त्वज्ञानपटलापहाः ।\n\nमन्त्रयोगक्रियाचार्या संनद्धा दुरतिक्रमाः ॥ १०.५०८ ॥\n\nयोगैश्वर्यगुणोपेताः शिवाराधनतत्पराः ।\n\nतेभ्यो लक्षाध्रुवो देवि तारकाः स चतुर्दश ॥ १०.५०९ ॥\n\nशरीरं घटितं ताभिर्ध्रुवस्य वरवर्णिनि ।\n\nब्रह्मैवापररूपेण ब्रह्मस्थाने नियोजितः ॥ १०.५१० ॥\n\nतस्यज्योतिर्गणो देवि निबद्धोभ्रमते सदा ।\n\nनिश्चलः स तु विज्ञेयः शिवशक्त्यात्वधिष्ठितः ॥ १०.५११ ॥\n\nदशपञ्च च लक्षाणि ध्रुवान्तं भूमिमण्डलात् ।\n\nवायुस्कन्धान्स्थितांस्त्वत्र कथयामि समासतः ॥ १०.५१२ ॥\n\nआमेघाद्भास्करात्सोमान्नक्षत्राद्ग्रहमण्डलात् ।\n\nऋषिसप्तकनिर्देशादाध्रुवान्तं च सप्तमः ॥ १०.५१३ ॥\n\nआदित्यादिघ्रुवान्तश्च स्वर्लोकः परिकीर्तितः ।\n\nअत्र राजा महेन्द्रो वै तिष्ठते सुरपूजितः ॥ १०.५१४ ॥\n\nऋषिदेवैः सगन्धर्वैर्वृतश्चाप्सरसां गणैः ।\n\nअग्निहोत्रं क्रतून्वापि कृत्वा ज्ञानविवर्जिताः ॥ १०.५१५ ॥\n\nस्वर्लोकं तु नरा यान्ति पुनरायान्ति मानुषम् ।\n\nस्वर्लोकस्योपरिस्टात्तु द्वे कोटी योजनानि तु ॥ १०.५१६ ॥\n\nपञ्चाशीतिश्च लक्षाणि महर्लोको वरानने ।\n\nऋषयश्चैव सिद्धाश्च मार्कण्डाद्या वसन्ति वै ॥ १०.५१७ ॥\n\nकोट्यष्टकं महादेवि योजनानां वरानने ।\n\nमहर्लोकोपरिष्टात्तु जनलोकोव्यवस्थितः ॥ १०.५१८ ॥\n\nएकपादोऽथ जह्नुश्च कपिलश्चासुरिस्तथा ।\n\nभौतिको वाड्वलिश्चैव जनलोकनिवासिनः ॥ १०.५१९ ॥\n\nद्वादशैव तथा कोट्यो जनलोकोर्ध्वतः प्रिये ।\n\nतपोलोकः समाख्यात ऋषियोगेश्वराकुलः ॥ १०.५२० ॥\n\nसनकश्चसनन्दश्च सनत्कुमारः सनन्दनः ।\n\nशङ्कुश्चैव त्रिशङ्कुश्च तपोलोकनिवासिनः ॥ १०.५२१ ॥\n\nपद्माः षट्पञ्चपञ्चाशत्कोट्यो लक्षाणि विंशतिः ।\n\nभूर्लोकान्तं समारभ्य यावत्सत्यं वरानने ॥ १०.५२२ ॥\n\nइयं संख्या समाख्याता भुवनानां वरानने ।\n\nकोट्यः षोडशमानेन तपोलोकोर्ध्वतः प्रिये ॥ १०.५२३ ॥\n\nसत्यलोकः समाख्यातो यत्र ब्रह्मा स्वयं स्थितः ।\n\nक्रीडते भगवान्देवो वृत आत्मसमैर्द्विजैः ॥ १०.५२४ ॥\n\nकर्मज्ञानेन संसिद्धा अद्वैतपरिनिष्ठिताः ।\n\nआनन्दपदसंप्राप्ता आनन्दपदमागताः ॥ १०.५२५ ॥\n\nऋग्वेदोमूर्तिमांस्तस्मिन्निन्द्रनीलसमद्युतिः ।\n\nदिव्यगन्धविलिप्ताङ्गो दिव्याभरणभूषितः ॥ १०.५२६ ॥\n\nसंस्थितः पूर्वतस्तस्य दीप्यमानः स्वतेजसा ।\n\nउत्तरेण यजुर्वेदः शुद्धस्फटिकसंनिभः ॥ १०.५२७ ॥\n\nदिव्यकुण्डलधारी च महाकायोमहाभुजः ।\n\nस्थितः पश्चिमदिग्भागे सामवेदः सनातनः ॥ १०.५२८ ॥\n\nरक्ताम्बरधरः श्रीमान् पद्मरागसमप्रभः ।\n\nस्रग्दामधारकश्चित्रमालाभूषणभूषितः ॥ १०.५२९ ॥\n\nअथर्वाञ्जनवच्छ्यामः स्थितो दक्षिणतस्तथा ।\n\nपिङ्गाक्षो लोहितग्रीवो हरिकेशो महातनुः ॥ १०.५३० ॥\n\nषडङ्गानीतिहासाश्च पुराणान्यखिलानि तु ।\n\nवेदोपनिषदश्चैव मीमांसारण्यकं तथा ॥ १०.५३१ ॥\n\nस्वाहाकारवषट्कारौ रहस्यानि तथैव च ।\n\nगायत्री च स्थिता तत्र यत्र देवश्चतुर्मुखः ॥ १०.५३२ ॥\n\nभोगस्थानं ब्रह्मणः स्यात्परं ब्रह्म ततो व्रजेत् ।\n\nकोटियोजनमानेन सत्यलोकोर्ध्वतः प्रिये ॥ १०.५३३ ॥\n\nब्रह्मासनमितिख्यातं जपासिन्दूरसप्रभम् ।\n\nरक्तेन्दीवरमध्यस्थः पद्मरागसमप्रभः ॥ १०.५३४ ॥\n\nचतुर्मुखश्चतुर्वेदश्चतुर्युगवशानुगः ।\n\nब्रह्मविद्भिः समाकीर्णो ब्रह्मा मुनिनिषेवितः ॥ १०.५३५ ॥\n\nऐश्वर्याष्टकसंयुक्तः षड्विधसृष्टिकारकः ।\n\nधर्मादिफलसंबन्धप्रदाता च युगे युगे ॥ १०.५३६ ॥\n\nतिर्यङ्नारकिसत्त्वानां दिव्यानां मनुजैः सह ।\n\nस्रष्टा च सर्वभूतानां सदेवासुरमानुषे ॥ १०.५३७ ॥\n\nकोटिद्वयं तदूर्ध्वे तु योजनानां वरानने ।\n\nनीलेन्दीवरसंकाशा इन्द्रनीलसमप्रभा ॥ १०.५३८ ॥\n\nब्रह्मलोकात्परत्वेन विष्णोश्चैव पुरीस्मृता ।\n\nसर्वकामसमोपेता सर्वरत्नसमुज्ज्वला ॥ १०.५३९ ॥\n\nमरकतस्तम्भसोपाना नीलध्वजसमाकुला ।\n\nघण्टावितानविस्तीर्णा चारुचामरशोभिता ॥ १०.५४० ॥\n\nनीलोत्पलदलप्रख्यैः कन्यावृन्दैः समावृता ।\n\nकामकार्मुकनिर्घोषवित्रस्तमृगलोचनैः ॥ १०.५४१ ॥\n\nनूपुरारावमुखरैः स्खलद्भिर्मृदुविभ्रमैः ।\n\nमनोभवशरायास निपातशतजर्जरैः ॥ १०.५४२ ॥\n\nसुघूर्णितमदायासविलोलधवलेक्षणैः ।\n\nसंसेव्यते स भगवान् विष्णुः कमललोचनः ॥ १०.५४३ ॥\n\nइन्द्रनीलसमाकारो निलोत्पलदलप्रभः ।\n\nचतुर्भुजो महाकायः पीनवक्षा गदाधरः ॥ १०.५४४ ॥\n\nकिरीटीकुण्डलीशङ्खी प्रजापालनतत्परः ।\n\nसंसेव्यते स भगवान्निकायैरात्मविक्रमैः ॥ १०.५४५ ॥\n\nविष्णुभक्ताश्च ये नित्यं ध्यानपूजाजपे रताः ।\n\nते तु गच्छन्ति तत्स्थानं विष्णोरमितविक्रमाः ॥ १०.५४६ ॥\n\nसप्तकोट्यस्तदूर्ध्वं वै रुद्रलोको व्यवस्थितः ।\n\nशुद्धस्फटिकसंकाशश्चत्वरोद्यानमण्डितः ॥ १०.५४७ ॥\n\nसहस्रभूमिकाभिश्च हर्म्यमालाभिरूर्जितः ।\n\nविमानैः पुष्पकैर्युक्तो हंसकुन्देन्दुनिर्मलैः ॥ १०.५४८ ॥\n\nवनोपवनषण्डैश्च सर्वर्तुकुसुमोज्ज्वलैः ।\n\nमारुताःसुखसंस्पर्शा वर्तिकर्पूरगन्धयः ॥ १०.५४९ ॥\n\nनदीनदह्रदाकीर्णः पद्मिनीषण्डमण्डितः ।\n\nवरेण्यावरदाचैव वरिष्ठा वरवर्णिनी ॥ १०.५५० ॥\n\nवसिष्ठा च वराहा च वरारोहा च सप्तमी ।\n\nगङ्गाह्येताः समाख्याता रुद्रलोकवहाः सदा ॥ १०.५५१ ॥\n\nलक्षपत्रदलाढ्यैश्च सितपद्मैर्विभूषिताः ।\n\nइन्द्रनीलनिभैर्नालैर्योजनायतगन्धिभिः ॥ १०.५५२ ॥\n\nस्त्रीसहस्रकदम्बाढ्याः पुष्पप्रकरधूसराः ।\n\nशरदिन्दुनिभानार्यो नवनीतसुकोमलाः ॥ १०.५५३ ॥\n\nसुभ्रूललाटवदनाः कृशोदर्यो मदालसाः ।\n\nअलिपुञ्जनिभैः केशैर्मृगामोदसुगन्धिभिः ॥ १०.५५४ ॥\n\nप्रलम्बश्रवणाधाराः पद्मपत्रायतेक्षणाः ।\n\nदाडिमीपुष्पसंकाशैरोष्ठैरुत्पलगन्धिभिः ॥ १०.५५५ ॥\n\nरम्भानिभाभिर्जङ्घाभिर्बाहुभिर्बिसकोमलैः ।\n\nअशोकपल्लवाकारैः पादैः पद्मदलोपमैः ॥ १०.५५६ ॥\n\nनखैश्च केतकीप्रख्यैर्दशनैर्मौक्तिकोज्ज्वलैः ।\n\nस्वभावसुसुगन्धाढ्यैः प्रस्रवद्भिरिवामृतम् ॥ १०.५५७ ॥\n\nहारकेयूरकटकैः सीमन्तमणिजालकैः ।\n\nकाञ्चीडोरैः सुरक्तैश्च कुसुमैर्भूषिताः सदा ॥ १०.५५८ ॥\n\nतारकुम्भनिभाकारैरुन्नतैश्च पयोधरैः ।\n\nसुवृत्तैः पीनपार्श्वैश्च पीनकण्ठसमाश्रितैः ॥ १०.५५९ ॥\n\nगुरुश्रेणीभराक्रान्ता मुक्तावलिविराजिताः ।\n\nराजहंसगतिस्पर्धि मत्तमातङ्गविभ्रमाः ॥ १०.५६० ॥\n\nनूपुरारावमुखरप्रस्खलन्मृदुविक्रमाः ।\n\nहास्यलास्यविलासाढ्यभ्रूभङ्गतरलेक्षणाः ॥ १०.५६१ ॥\n\nह्लादयन्तीव गात्राणि रुद्राणां तन्निवासिनाम् ।\n\nकामग्रहग्रहाविष्टा घूर्णन्त्यो मदविह्वलाः ॥ १०.५६२ ॥\n\nघूर्णन्त्यो?\n\nपरिष्वजनमात्रेण मोदयन्त्यो गणेश्वरान् ।\n\nयद्यप्येवंविधानार्यः निजभर्तृभयातुराः ॥ १०.५६३ ॥\n\nवित्रस्तमृगनेत्रास्तु भर्तुरुत्सङ्गमागताः ।\n\nअवगूह्य च सर्वाङ्गैरापीय वदनैर्मुखम् ॥ १०.५६४ ॥\n\nक्रीडन्तिरुद्रभवने रुद्रकन्याः सरुद्रकाः ।\n\nरुद्राश्चैवंविधाकारा ज्ञानयोगबलोत्कटाः ॥ १०.५६५ ॥\n\nमुकुटैः कुण्डलैश्चित्रैर्महारत्नसमुज्ज्वलैः ।\n\nकेयूरकटकैर्डोरैः पुष्पवस्त्रविभूषणैः ॥ १०.५६६ ॥\n\nमुक्ताफलावलीहारैर्ब्रह्मसूत्रोत्तरीयकैः ।\n\nमहाकाया महोरस्कास्त्रिनेत्राः शूलपाणयः ॥ १०.५६७ ॥\n\nचन्द्रायुतप्रतीकाशाः कर्पूरक्षोदधूसराः ।\n\nसुरसिद्धनुताःसर्वे सुप्रसन्न वरप्रदाः ॥ १०.५६८ ॥\n\nहरलब्धवरास्तृप्ता दशबाह्विन्दुमौलयः ।\n\nन तत्र मृत्युर्न जरा न शोकोऽस्ति वियोगजः ॥ १०.५६९ ॥\n\nक्रीडन्तिसार्धंकन्याभिः संसारभयवर्जिताः ।\n\nअधिकारक्षये रुद्रा रुद्रकन्यासमावृताः ॥ १०.५७० ॥\n\nश्रीकण्ठस्येच्छया सर्वे शिवंयान्तितनुक्षये ।\n\nगत्वा भूयो न जायन्ते कल्पकोटिशतैरपि ॥ १०.५७१ ॥\n\nएवंविधैरसंख्यातैर्विमानरथगामिभिः ।\n\nमहावृषगजारूढैः सिंहवाजिसुवाहनैः ॥ १०.५७२ ॥\n\nलक्षायुतसहस्रैस्तु रुद्रकोटिभिरावृतम् ।\n\nतन्मध्येसर्वतोभद्रं सिंहद्वारैः सुतोरणैः ॥ १०.५७३ ॥\n\nस्वच्छमौक्तिकसंकाशप्राकारशिखरावृतम् ।\n\nनन्दीश्वरमहाकाल द्वारपालगणैर्वृतम् ॥ १०.५७४ ॥\n\nकिंकिणीजालमुखरैः पताकाध्वजसंकुलैः ।\n\nवितानच्छत्रषण्डैश्च मुक्ताहारप्रलम्बितैः ॥ १०.५७५ ॥\n\nघण्टाचामरशोभाड्यं दर्पणैश्चोपशोभितम् ।\n\nकलशैर्द्वारन्यस्तैश्च रत्नपल्लवसंयुतैः ॥ १०.५७६ ॥\n\nरचितैश्चित्रशास्त्रज्ञैरत्नचूर्णसमुज्ज्वलैः ।\n\nस्वस्तिकैः पत्रवल्याढ्यैश्चित्रितं भुवनाजिरम् ॥ १०.५७७ ॥\n\nशतसिंहासनाकीर्णं वेदिकारत्नभूषितम् ।\n\nगोपुराट्टालरथकैर्वीथीभिश्च भ्रमान्त्रकैः ॥ १०.५७८ ॥\n\nसर्वरत्नविचित्राढ्यैर्द्वारबद्धैः सुशोभनम् ।\n\nनिर्गमैःसुगवाक्षैश्च विटङ्कैःस्फटिकप्रभैः ॥ १०.५७९ ॥\n\nस्तम्भैःसोपानबद्धैश्च वज्रवैडूर्यसप्रभैः ।\n\nपूर्णचन्द्रनिभाकारैरण्डैः शिखरमण्डितैः ॥ १०.५८० ॥\n\nमुक्ताफलप्रभाभिश्च भूमिभिश्च सहस्रशः ।\n\nनाट्यशालैः सुशोभाढ्यैर्नृत्तगीतरवाकुलैः ॥ १०.५८१ ॥\n\nमण्डपैरत्नचित्राढ्यैः सभामण्डलनिर्भरैः ।\n\nआसीनैरुद्रवृन्दैश्च रुद्रकन्याकदम्बकैः ॥ १०.५८२ ॥\n\nमत्तवारणकै रम्यैश्चन्द्रशालासुशोभनैः ।\n\nधूपितं धूपवर्तीभिः कुङ्कुमोदकसेचितम् ॥ १०.५८३ ॥\n\nचित्रपट्टैस्तु संछन्नं पुष्पप्रकरसंकुलम् ।\n\nतूर्यशब्दजयध्वानकाहलाकूजितेन च ॥ १०.५८४ ॥\n\nवंशवीणामृदङ्गैश्च गोमुखैर्मुखवादनैः ।\n\nपणवैस्तालवाद्यैश्च शङ्खभेरीरवेण च ॥ १०.५८५ ॥\n\nदुन्दुभीनादशब्देन मुरजस्फालनेन च ।\n\nकरस्फोटमहाशब्दैः सिंहनादप्रगुञ्जितैः ॥ १०.५८६ ॥\n\nगर्जद्भिर्गणवृन्दैश्च मेघस्तनितनिःस्वनैः ।\n\nवन्दिनांस्तोत्रशब्देन सामवेदरवेण च ॥ १०.५८७ ॥\n\nहुडुङ्काराट्टहासैश्च गेयझंकारयोजितैः ।\n\nवृषनन्दितशब्देन गजवाजिरवेण च ॥ १०.५८८ ॥\n\nकाञ्चीनूपुरशब्देन नदतीव महत्पुरम् ।\n\nसर्वसंपत्करं श्रीमच्छङ्करस्य तु मन्दिरम् ॥ १०.५८९ ॥\n\nअत्रासौभगवान्रुद्रो ब्रह्मविष्ण्विन्द्रपूजितः ।\n\nगङ्गायास्नपितोनित्यं दिव्यवस्त्राम्बरच्छदः ॥ १०.५९० ॥\n\nपृथिव्यागन्धलिप्ताङ्गः श्रियापुष्पैः सुपूजितः ।\n\nसप्तस्वरप्रमुख्यैश्च सरस्वत्या च संस्तुतः ॥ १०.५९१ ॥\n\nपूर्णेन्दुरातपत्रं च स्वयमेव व्यवस्थितः ।\n\nगङ्गातूत्तरिकाच्छत्रे सर्वादित्याश्च दीपकाः ॥ १०.५९२ ॥\n\nपुष्पदन्तगणेशाद्यैरासनं तस्य संवृतम् ।\n\nकपिलः कर्कटश्चैव विमर्दः कङ्कटस्तथा ॥ १०.५९३ ॥\n\nविक्रमश्चदृढश्चैव निष्कम्पो निष्कलस्तथा ।\n\nअष्टौ ते हरयःप्रोक्तास्त्रिनेत्रा भूरिविक्रमाः ॥ १०.५९४ ॥\n\nसिंहरूपाःसुतेजस्काः सटाविकटभास्वराः ।\n\nशक्तिरूपधरैर्मन्त्रैर्योगैश्वर्यसमन्वितैः ॥ १०.५९५ ॥\n\nआसनंविवृतंतैस्तु महोत्साहैर्बलोत्कटैः ।\n\nतत्रभद्रासने रुद्रः स्थितश्चन्द्रार्धशेखरः ॥ १०.५९६ ॥\n\nसर्वलक्षणसंपूर्णः सर्वाभरणभूषितः ।\n\nत्र्यक्षोदशभुजोदेवो जटामुकुटमण्डितः ॥ १०.५९७ ॥\n\nपीनवक्षःस्थलोरुश्च पीनस्कन्धो महाभुजः ।\n\nबद्धपद्मासनासीनः कर्पूरक्षोदधूसरः ॥ १०.५९८ ॥\n\nवरदाभयपाणिश्च सर्वायुधधरस्तथा ।\n\nशतपत्राङ्कितैश्चैव हस्तपादैः सुकोमलैः ॥ १०.५९९ ॥\n\nचन्द्रबिम्बनखाभाभिरङ्गुलीभिरलंकृतैः ।\n\nसुश्लिष्टजानुगुल्फैश्च पादैश्चैव समुन्नतैः ॥ १०.६०० ॥\n\nपूजितैर्गणरुद्रैश्च ब्रह्मविष्ण्विन्द्रवन्दितैः ।\n\nचामरव्यजनोक्षेपै रुद्रस्त्रीभिः समन्ततः ॥ १०.६०१ ॥\n\nवीजतस्तु सदा श्रीमांश्चन्द्रकोटिसमप्रभः ।\n\nज्ञानामृतसुतृप्तात्मा योगैश्वर्यप्रदायकः ॥ १०.६०२ ॥\n\nध्यातो वै योगिभिर्नित्यं प्रसन्नवदनेक्षणः ।\n\nप्रहसन्स इवाभाति निर्मलज्ञानरश्मिभिः ॥ १०.६०३ ॥\n\nअज्ञानतिमिरं हत्वा दर्शयेत्परमं वपुः ।\n\nसर्वसौख्यप्रदाता च रुद्रमातृगणावृतः ॥ १०.६०४ ॥\n\nतस्योत्सङ्गगता देवी तप्तकाञ्चनसुप्रभा ।\n\nपूजिता योगिनीवृन्दैः साधकैः सुरकिन्नरैः ॥ १०.६०५ ॥\n\nसर्वलक्षणसंपूर्णा सर्वाभरणभूषिता ।\n\nयोगसिद्धिप्रदा नित्यं मोक्षाभ्युदयदायिका ॥ १०.६०६ ॥\n\nदेवस्याभिमुखी नित्यमुमा तु ललितेक्षणा ।\n\nशक्तिश्चापररूपेण शक्तिमांश्च हरस्तथा ॥ १०.६०७ ॥\n\nब्रह्माण्डे सृष्टिसंहारौ करोति च शिवेच्छया ।\n\nदीक्षाज्ञानविहीना ये लिङ्गाराधनतत्पराः ॥ १०.६०८ ॥\n\nते प्रयान्ति हरस्थानं सर्वैश्वर्यसुखावहम् ।\n\nजरामरणनिर्मुक्ता व्याधिशोकविवर्जिताः ॥ १०.६०९ ॥\n\nनाधोयान्ति पुनर्देवि संसारे दुःखसागरे ।\n\nशिवंयान्ति ततश्चोर्ध्वं श्रीकण्ठेनसमीक्षिताः ॥ १०.६१० ॥\n\nरुद्रलोकः समाख्यातस्ततश्चोर्ध्वमुमे शृणु ।\n\nउत्तरोत्तरवृद्ध्या च भुवनं भुवनंस्थितम् ॥ १०.६११ ॥\n\nब्रह्माण्डस्याप्यधोभागे रुद्रलोकस्यचोर्ध्वतः ।\n\nदण्डपाणेः पुरंज्ञेयं नानारुद्रगणावृतम् ॥ १०.६१२ ॥\n\nदण्डपाणिस्तु भगवान् योगैश्वर्यबलान्वितः ।\n\nदण्डः पाणितलेनैव धृतोयेन शिवेच्छया ॥ १०.६१३ ॥\n\nविवृणोति च ब्रह्माण्डे मोक्षमार्गं सुदुर्भिदम् ।\n\nविधिनाराधितश्चैव अनुध्यानाच्छिवेच्छया ॥ १०.६१४ ॥\n\nसप्तलोकेषु ये रुद्रा कथयामि समासतः ।\n\nशर्वोरुद्रस्तथा भीमो भव उग्रस्तथैव च ॥ १०.६१५ ॥\n\nमहादेवस्तथेशानो रुद्रलोकाधिपस्त्वमी ।\n\nब्रह्मलोकेस्थितोब्रह्मा विष्णुर्वै वैष्णवे पुरे ॥ १०.६१६ ॥\n\nरुद्रलोकेस्थितोरुद्रः सर्वेषां नायकः स्मृतः ।\n\nकालाग्नेर्दण्डपाण्यन्तमष्टानवतिकोटयः ॥ १०.६१७ ॥\n\nयोजनानांवरारोहे त्वध्वायमुपवर्णितः ।\n\nकटाहस्तु अधश्चोर्ध्वं ब्रह्माण्डस्य वरानने ॥ १०.६१८ ॥\n\nकोटियोजनमानेन घनाकारेणसंस्थितः ।\n\nपञ्चाशत्कोटयश्चोर्ध्वं भूपृष्ठात्तु वरानने ॥ १०.६१९ ॥\n\nपञ्चाशच्च अधोज्ञेया योजनानां समन्ततः ।\n\nएवं कोटिशतं ज्ञेयं पार्थिवं तत्त्वमुच्यते ॥ १०.६२० ॥\n\nशतरुद्रावधिज्ञेयं सौवर्णं परिवर्तुलम् ।\n\nवज्रसाराधिकसारं दुर्भेद्यं त्रिदशैरपि ॥ १०.६२१ ॥\n\nहुंफट्कारप्रयोगेण भेदयेत्तु वरानने ।\n\nशतरुद्रानतो वक्ष्ये समासेन कृशोदरि ॥ १०.६२२ ॥\n\nदश दशक्रमेणैव दशदिक्षु समन्ततः ।\n\nपूर्वादिक्रमयोगेन कथयाम्यनुपूर्वशः ॥ १०.६२३ ॥\n\nकपालीशोह्यजोबध्नो वज्रदेहः प्रमर्दनः ।\n\nविभूतिरव्ययः शास्ता पिनाकी त्रिदशाधिपः ॥ १०.६२४ ॥\n\nइन्द्रस्यबलमाक्रम्य प्रभुशक्तिसमन्विताः ।\n\nविचरन्तिमहादेवा इन्द्रेण च सुपूजिताः ॥ १०.६२५ ॥\n\nअग्निरुद्रोहुताशी च पिङ्गलः खादको हरः ।\n\nज्वलनोदहनोबभ्रुर्भस्मान्तकक्षयान्तकौ ॥ १०.६२६ ॥\n\nअग्नेर्बलंसमाक्रम्य प्रभुशक्तिसमन्विताः ।\n\nविचरन्तिमहादेवा अग्निराजसुपूजिताः ॥ १०.६२७ ॥\n\nयाम्योमृत्युर्हरोधाता विधाताकर्तृसंज्ञकः ।\n\nसंयोक्ता च वियोक्ता च धर्मो धर्मपतिस्तथा ॥ १०.६२८ ॥\n\nयमस्य बलमाक्रम्य प्रभुशक्तिसमन्विताः ।\n\nविचरन्तिमहादेवा यमराजसुपूजिताः ॥ १०.६२९ ॥\n\nनैरृतोमरुतोहन्ता क्रूरदृष्टिर्भयानकः ।\n\nऊर्ध्वकेशोविरूपाक्षो धूमलोहितदंष्ट्रकौ ॥ १०.६३० ॥\n\nनैरृतंबलमाक्रम्य प्रभुशक्तिसमन्विताः ।\n\nविचरन्तिमहादेवा नैरृतेन्द्रसुपूजिताः ॥ १०.६३१ ॥\n\nबलोह्यतिबलश्चैव पाशहस्तो महाबलः ।\n\nश्वेतोऽथ जयभद्रश्च दीर्घबाहुर्जलान्तकः ॥ १०.६३२ ॥\n\nमेघनादी सुनादी च समासात्परिकीर्तिताः ।\n\nवारुणंबलमाक्रम्य प्रभुशक्तिसमन्विताः ॥ १०.६३३ ॥\n\nविचरन्तिमहादेवा वरुणेन्द्रसुपूजिताः ।\n\nशीघ्रोलघुर्वायुवेगः सूक्ष्मस्तीक्ष्णो भयानकः ॥ १०.६३४ ॥\n\nपञ्चान्तकः पञ्चशिखः कपर्दी मेघवाहनः ।\n\nवायोस्तु बलमाक्रम्य प्रभुशक्तिसमन्विताः ॥ १०.६३५ ॥\n\nविचरन्तिमहादेवा वायुराजसुपूजिताः ।\n\nनिधीशोरूपवान्धन्यः सौ,यदेहो जटाधरः ॥ १०.६३६ ॥\n\nलक्ष्मीरत्नधरःकामी प्रसादश्च प्रभासकः ।\n\nसौम्यस्य बलमाक्रम्य प्रभुशक्तिसमन्विताः ॥ १०.६३७ ॥\n\nविचरन्तिमहादेवाः सोमराजसुपूजिताः ।\n\nविद्याधिपोऽथ सर्वज्ञो ज्ञानदृग्वेदपारगः ॥ १०.६३८ ॥\n\nशर्वः सुरेशो ज्येष्ठश्च भूतपालो बलिःप्रियः ।\n\nईशानानुमता देवाश्चेष्टन्ते सुरपूजिताः ॥ १०.६३९ ॥\n\nविचरन्तिमहादेवा ईशशक्त्यात्वधिष्ठिताः ।\n\nवृषोवृषधरोऽनन्तः क्रोधनो मारुताह्वयः ॥ १०.६४० ॥\n\nग्रसनोडम्बरेशौ च फणीन्द्रो वज्रदंष्ट्रकः ।\n\nविष्णोस्तुबलमाक्रम्य प्रभुशक्तिसमन्विताः ॥ १०.६४१ ॥\n\nविचरन्तिमहादेवा अनन्तेन सुपूजिताः ।\n\nशंभुर्विभुर्गणाध्यक्षस्त्र्यक्षश्च त्रिदशेश्वरः ॥ १०.६४२ ॥\n\nसंवाहश्चविवाहश्च नलोलिप्सुस्त्रिलोचनः ।\n\nब्रह्मणोबलमाक्रम्य प्रभुशक्तिसमन्विताः ॥ १०.६४३ ॥\n\nविचरन्तिमहादेवा ब्रह्मणैव सुपूजिताः ।\n\nएकैकस्य सहस्रं तु परिवारोऽभिधीयते ॥ १०.६४४ ॥\n\nशतरुद्रा इति ख्याता ब्रह्माण्डंव्याप्यसंस्थिताः ।\n\nअसंख्याताः सहस्राणि ये च ऊर्ध्वादिदिग्गताः ॥ १०.६४५ ॥\n\nस्वच्छन्दाविश्वगा देवाः कल्पमन्वन्तरेष्वपि ।\n\nपूर्वादिदशदिग्रुद्राः स्थिता दश दशैव तु ॥ १०.६४६ ॥\n\nएकैकमधिपंचैव कथयामि वरानने ।\n\nस्थितो वै पूर्वतोऽण्डस्य श्वेतो वै नाम नामतः ॥ १०.६४७ ॥\n\nरुद्राणां तु शतैर्युक्तो महावीर्यपराक्रमः ।\n\nदीप्तिमद्भिर्महातीव्रैर्मयूखैरिव भास्करः ॥ १०.६४८ ॥\n\nआग्नेय्यामग्निसंकाशो वैद्युतो नाम विश्रुतः ।\n\nसोऽपि विद्युत्प्रभैरुद्र शतैस्तु परिवारितः ॥ १०.६४९ ॥\n\nयाम्येऽण्डस्य महाकालो युगान्तानलसंनिभः ।\n\nशतरुद्रैर्वृतो देवि तिष्ठत्यमितविक्रमैः ॥ १०.६५० ॥\n\nनैरृतो विकटोनाम शतेनपरिवारितः ।\n\nसंतिष्ठते महातेजा द्वितीय इव भास्करः ॥ १०.६५१ ॥\n\nपश्चिमेऽण्डस्य यो रुद्रो महावीर्य इति श्रुतः ।\n\nशतरुद्रैर्वृतः सोऽपि तिष्ठत्यमितविक्रमः ॥ १०.६५२ ॥\n\nवायव्यदिशिचाण्डस्य वायुवेगो महाबलः ।\n\nशतेन च वृतः श्रीमांस्तिष्ठत्यत्र महाबलः ॥ १०.६५३ ॥\n\nसुभद्रनामोत्तरतः शतेनपरिवारितः ।\n\nमहावीर्यबलोपेतस्तिष्ठत्यत्र महाबलः ॥ १०.६५४ ॥\n\nपरिविष्टो मरीचीभिस्तत्रतिष्ठति वीर्यवान् ।\n\nविद्याधरो नाम रुद्र ऐशान्यां वै प्रतिष्ठितः ॥ १०.६५५ ॥\n\nशतरुद्रैर्वृतः सोऽपि परिविष्ट इवोडुराट् ।\n\nमहावीर्यबलोपेतस्तिष्ठतेऽनन्तविक्रमः ॥ १०.६५६ ॥\n\nअधः कालाग्निरुद्रोऽन्यः स्थितस्त्वत्र द्वितीयकः ।\n\nसमावृतो रुद्रशतैः स्थितैस्त्वत्र वरानने ॥ १०.६५७ ॥\n\nशतैः समावृतो रुद्र मयूखैरिव भास्करः ।\n\nवीरभद्रो वृतोरुद्रैरुपर्यण्डस्य संस्थितः ॥ १०.६५८ ॥\n\nएकादशो महाकायै रुद्रक्रोधसमुद्भवैः ।\n\nएवंतेऽत्रमहात्मान एकैकं तु शतेन च ॥ १०.६५९ ॥\n\nदशैते वेष्टितादेवि शतरुद्रैश्च सुव्रते ।\n\nएषामपरिसंख्येयः परिवारो महात्मनाम् ॥ १०.६६० ॥\n\nआवृत्याण्डं स्थिताह्येते मधु यद्वन्मधुव्रताः ।\n\nकदम्बकुसुमंयद्वत्केसरैः परिवारितम् ॥ १०.६६१ ॥\n\nपरिवारितं तथाह्यण्डं रुद्रैरमितविक्रमैः ।\n\nगृहैः सतोरणाट्टालैर्नानारत्नविचित्रितैः ॥ १०.६६२ ॥\n\nजाम्बूनदमयैश्चित्रैः समन्तात्समलंकृतम् ।\n\nदिव्यनारीभिराकीर्णं सर्वकामसमन्वितम् ॥ १०.६६३ ॥\n\nब्रह्माण्डमेतदाख्यातं पाशजालावतारितम् ।\n\nजन्मव्याधिजरामृत्युमहोदधिपरिप्लुतम् ॥ १०.६६४ ॥\n\nगुणत्रयमलच्छन्नं नानाजातिसमाकुलम् ।\n\nपशुज्ञानपरिक्रान्तं गतित्रयसमाकुलम् ॥ १०.६६५ ॥\n\nअनित्या एव गतयः सर्वेषामेव वादिनाम् ।\n\nपरापरविभागं तु नैवजानन्ति मोहिताः ॥ १०.६६६ ॥\n\nहेमाण्डं तु पुरासृष्टं क्षयात्म भुवनाकृति ।\n\nईशमायासमाविष्टस्य्आत्मवर्गस्य भूतये ॥ १०.६६७ ॥\n\nअथोपरिष्टात्तत्त्वानि उदकादिशिवान्तकम् ।\n\nउत्तरोत्तरयोगेन दशधा संस्थितानि तु ॥ १०.६६८ ॥\n\nअहंकारः तदूर्ध्वं तु बुद्धिस्तु शतधास्थिता ।\n\nऊर्ध्वं सहस्रधा ज्ञेयं प्रधानं वरवर्णिनि ॥ १०.६६९ ॥\n\nपौरुषं दशसाहस्रं नियतिर्लक्षधा स्मृता ।\n\nतदूर्ध्वं दशलक्षाणि कला यावत्तु सुव्रते ॥ १०.६७० ॥\n\nमाया तु कोटिधाव्याप्य स्थिता सर्वं चराचरम् ।\n\nदशकोटिगुणा विद्या मायांव्याप्य व्यवस्थिता ॥ १०.६७१ ॥\n\nशतकोटिगुणेनैव व्याप्तासावीश्वरेण तु ।\n\nसादाख्यं कोटिसाहस्रं बिन्दुनादं तदूर्ध्वतः ॥ १०.६७२ ॥\n\nयोजनानां तु वृन्दं वै शक्तिर्व्याप्य व्यवस्थिता ।\n\nव्यापिनी सर्वमध्वानं व्याप्यदेवि व्यवस्थिता ॥ १०.६७३ ॥\n\nअप्रमेयं ततो ज्ञेयं शिवतत्त्वं वरानने ।\n\nभुवनानि प्रवक्ष्यामि अप्तत्त्वादावनुक्रमात् ॥ १०.६७४ ॥\n\nआकारं विभवं चैव भुवनानेकविस्तरम् ।\n\nयन्न दृष्टं पशुज्ञानैः कुपथभ्रान्तदृष्टिभिः ॥ १०.६७५ ॥\n\nयन्न सांख्यैर्न योगैर्वा न चैव पाञ्चरात्रिकैः ।\n\nस्वभाववादिभिर्नापि न च कर्मप्रवादिभिः ॥ १०.६७६ ॥\n\nनापि संशयवादैश्च नग्नक्षपणकादिभिः ।\n\nन भूतवादिभिश्चैव नापि स्याल्लोकिकैरपि ॥ १०.६७७ ॥\n\nन चात्मचिन्तकैर्वापि न च तर्कप्रवादिभिः ।\n\nन च वैशेषिकैर्वापि षट्पदार्थपरायणैः ॥ १०.६७८ ॥\n\nन चापि न्यायवादैश्च हेतुदृष्टान्तवादिभिः ।\n\nनाप्येकजन्मवादैश्च नचाप्येकत्ववादिभिः ॥ १०.६७९ ॥\n\nन धूर्तवादैर्लोकैर्वा सुपरिज्ञातमैश्वरम् ।\n\nइत्येवंवादिनां तेषां वादानां तु शतत्रयम् ॥ १०.६८० ॥\n\nत्रिषष्टिरधिकाश्चान्ये वादिनां भ्रान्तचेतसाम् ।\n\nअज्ञानतिमिराधानामुन्मीलनकृदुत्तमम् ॥ १०.६८१ ॥\n\nसंसारपङ्कमग्नानां नौरिवोत्तारणं परम् ।\n\nमहामोहतमोऽन्धानां तमोनुदमिदं परम् ॥ १०.६८२ ॥\n\nपरमेशमुखोद्भूतं यन्मया प्राप्तमद्भुतम् ।\n\nज्ञानामृतमिदं दिव्यं ननभुवनविस्तरम् ॥ १०.६८३ ॥\n\nशृणुष्वैकमना देवि विचित्राकारमद्भुतम् ।\n\nअनन्तो भुवनव्रातस्त्वव्युच्छेदाद्व्यवस्थितः ॥ १०.६८४ ॥\n\nमधुकोशजालकवत्तथा भूरिचयावृतिः ।\n\nमीनशंखकुलायाभं दाषिमीबीजवत्स्थितम् ॥ १०.६८५ ॥\n\nकदम्बकेसरनिभं पुराणां तु समूहकम् ।\n\nमहासेनावासकवद्वने तरुसमूहवत् ॥ १०.६८६ ॥\n\nनिरन्तरमनन्तानि भुवनानि वरानने ।\n\nनानाकाराणि चित्राणि सर्वरत्नमयानि च ॥ १०.६८७ ॥\n\nपरिमण्डलानि दीर्घाण्यर्धचन्द्राकृतीनि च ।\n\nपुरुषाकृतीनि चान्यानि नन्द्यावर्ताकृतीनि च ॥ १०.६८८ ॥\n\nपर्वताकृतिरूपाणि गजयुथाकृतीनि च ।\n\nशरावाकृतीनि चान्यानि ज्वालारूपाकृतीनि च ॥ १०.६८९ ॥\n\nमहाविमानरूपाणि त्रिशूलाकृतिमन्ति च ।\n\nमुरजाकृतीनि चान्यानि त्र्यश्राकृतिपुराणि च ॥ १०.६९० ॥\n\nमहापुरुषरूपाणि शतशृङ्गाकृतीनि च ।\n\nसहस्रशृङ्गावर्तानि तथान्यानि वरानने ॥ १०.६९१ ॥\n\nकोटिशृङ्गाणि चान्यानि असंख्यशिखराणि च ।\n\nवृत्तानि चतुरश्राणि त्रिकोणान्यपराणि च ॥ १०.६९२ ॥\n\nदिव्यचित्रपताकानि दिव्यघण्टाध्वजानि च ।\n\nभेरिनादस्वराढ्यानि दिव्यगीतध्वनीनि च ॥ १०.६९३ ॥\n\nदिव्यदुन्दुभिनादानि महावेणुस्वनानि च ।\n\nनानावादित्रघोषाणि भुवनानि च सर्वदा ॥ १०.६९४ ॥\n\nशुक्लानि स्फटिकाभानि पद्मरागाकृतीनि च ।\n\nचन्द्रकान्तसवर्णानि मुक्तादामनिभानि च ॥ १०.६९५ ॥\n\nलाक्षारससवर्णानि कानिचिद्वरवर्णिनि ।\n\nइन्द्रगोपकवर्णानि इन्द्रनीलनिभानि च ॥ १०.६९६ ॥\n\nनीलोत्पलसवर्णानि विद्युत्पुञ्जनिभानि च ।\n\nबालादित्यसवर्णानि पद्मगर्भनिभानि च ॥ १०.६९७ ॥\n\nचन्द्रप्रभानि चान्यानि चन्द्रकोटिनिभानि च ।\n\nमध्याह्नार्कसवर्णानि सूर्यकोटिनिभानि च ॥ १०.६९८ ॥\n\nअशोकस्तवकाभानि हरितालनिभानि च ।\n\nशक्रचापसवर्णानि गोक्षीरधवलानि च ॥ १०.६९९ ॥\n\nसिन्दूरकुङ्कुमाभानि गोरोचननिभानि च ।\n\nतप्तहेमसवर्णानि निर्धूमाग्निनिभानि च ॥ १०.७०० ॥\n\nशङ्खपाण्डुरवर्णानि कानिचिद्भुवनानि च ।\n\nनानावर्णानि चान्यानि नानारूपाकृतीनि च ॥ १०.७०१ ॥\n\nएतेषां परतो देवि व्यापकं परमं पदम् ।\n\nअप्रमेयमसंख्येयमगम्यं सर्ववादिनाम् ॥ १०.७०२ ॥\n\nविना प्रसादादीशस्य ज्ञानमेतन्न लभ्यते ।\n\nनचापि भावो भवति दीक्षामप्राप्य देहिनाम् ॥ १०.७०३ ॥\n\nयदा तु कारणाच्छक्तिर्भवेन्निर्वाणकारिका ।\n\nशिवेच्छया प्रपद्येत दीक्षां ज्ञानमयीं शुभाम् ॥ १०.७०४ ॥\n\nमन्त्रयोगात्मिका दिव्यां ततो मोक्षं व्रजेत्पशुः ।\n\nनान्यथा मोक्षमायाति अपि ज्ञानशतैरपि ॥ १०.७०५ ॥\n\nयस्य प्रकाशितं सर्वं शिवेनानन्तरूपिणा ।\n\nस एव मोक्षं व्रजति शिवः सर्वमहेश्वरः ॥ १०.७०६ ॥\n\nतेनेदं ज्ञानमुख्यं तु पुरा प्रोक्तं मया तव ।\n\nसंसारार्णवमग्नानां नौरिवोत्तारणं परम् ॥ १०.७०७ ॥\n\nमहामायाञ्जनातीतमज्ञातं पशुगोचरे ।\n\nअनन्तं पारमक्षोभ्यं सुबोधं परमेश्वरम् ॥ १०.७०८ ॥\n\nपरमेशमुखोद्गीर्णं यन्मया प्राप्तमद्भुतम् ।\n\nवक्ष्ये ज्ञानामृतमिदं शृणुष्वैकमनाः प्रिये ॥ १०.७०९ ॥\n\nऊर्ध्वं वै ब्रह्मणोऽण्डस्य पुरैकादशकं स्थितम् ।\n\nएकादशानां रुद्राणां युगान्ताग्निसमत्विषाम् ॥ १०.७१० ॥\n\nअथोर्ध्वे भुवनं देव्याः कथयामि वरानने ।\n\nइन्द्रनीलमयं दिव्यं समन्तात्परिमण्डलम् ॥ १०.७११ ॥\n\nतस्मिन्भगवती देवी भद्रकाली व्यवस्थिता ।\n\nवसतीन्दीवरश्यामा स्निग्धकङ्कुष्टसप्रभा ॥ १०.७१२ ॥\n\nसूर्यमण्डलरूपाभ्यां कुण्डलाभ्यामलङ्कृता ।\n\nपौर्णमास्यां यथा सन्ध्या चन्द्रर्काभ्यां विराजते ॥ १०.७१३ ॥\n\nराजते च महाहारः स्तनाभ्यामन्तरे स्थितः ।\n\nअसिताञ्जनशैलाभ्यां मध्ये स्रोतोवहा यथा ॥ १०.७१४ ॥\n\nचतुर्भिश्च धृतं पीठं सिंहैरमितविक्रमैः ।\n\nसर्ववज्रमये दिव्ये दिव्यरत्नविभूषिते ॥ १०.७१५ ॥\n\nआसने सुप्रभे देवी जात्यञ्जनसमप्रभा ।\n\nशुक्ले हिमवतः शृङ्गे नीलमेघ इव स्थिता ॥ १०.७१६ ॥\n\nसर्वरत्नमयी दिव्या रशनास्या विराजते ।\n\nपीतमाल्यांशुकवती शर्वरीवारुणोदये ॥ १०.७१७ ॥\n\nतृतीयं नयनं तस्या ललाटस्थं विराजते ।\n\nउदयस्थ इवादित्यो रश्मिजालविभूषितः ॥ १०.७१८ ॥\n\nउच्छ्रितेनातपत्रेण सा श्वेतेन विराजते ।\n\nकृष्णमेघोपरिस्थेन चन्द्रेणेव विभावरी ॥ १०.७१९ ॥\n\nकोटिकोटिसहस्रेण स्त्रीणां तु परिवारिता ।\n\nआवृता चन्द्रलेखेव नक्षत्रैस्तु नभस्तले ॥ १०.७२० ॥\n\nकुमुदोत्पलवर्णाश्च हेमश्यामाश्च योषितः ।\n\nप्रियङ्गुकलिकाश्यामाश्चन्द्रगौर्यः सयौवनाः ॥ १०.७२१ ॥\n\nपद्मावदातरूपिण्यः पीनश्रोणिपयोधराः ।\n\nहावभावविधिज्ञास्तु नृत्तगीतविशारदाः ॥ १०.७२२ ॥\n\nवीणावेणुमृदङ्गाद्यैर्वंशवादित्रनिःस्वनैः ।\n\nउपासीनास्तु तां देवीं रमन्ते तत्र योषितः ॥ १०.७२३ ॥\n\nएवं विद्धि जयं नाम भुवनं तु वरानने ।\n\nया दुर्गेति स्मृता लोके ब्रह्माण्डोदरवर्तिनी ॥ १०.७२४ ॥\n\nविष्णुना तपसा पूर्वमाराध्य परमेश्वरम् ।\n\nअवतारिता वधार्ताय महिषस्य महात्मनः ॥ १०.७२५ ॥\n\nयेन चैकेन शृङ्गेण भगवान् हिमवान् गिरिः ।\n\nशुष्कपर्णमिव क्षिप्तः भगवत्या विनाशितः ॥ १०.७२६ ॥\n\nसा तं विनाशायेद्देवी तमः सूर्य इवोत्थितः ।\n\nसा देवी सर्वदेवीनां नामरूपैश्च तिष्ठति ॥ १०.७२७ ॥\n\nयोगमायाप्रतिच्छन्ना कुमारी लोकभाविनी ।\n\nअचिन्त्या चाप्रमेया च अन्यत्र परिपठ्यते ॥ १०.७२८ ॥\n\nविष्णुना सहिता देवी कल्पे कल्पे पुनः पुनः ।\n\nभगिनीत्वेन चायाति नामरूपविपर्ययैः ॥ १०.७२९ ॥\n\nमन्वन्तरे मन्वन्तरे तथा चैव युगे युगे ।\n\nरक्षणार्थं हि लोकानां मातेव हितकारिणी ॥ १०.७३० ॥\n\nइत्याख्यातं तु भुवनं जयं नाम वरानने ।\n\nतद्भक्तास्तत्र गच्छन्ति तस्या मण्डलदीक्षिताः ॥ १०.७३१ ॥\n\nनचैतत्तपसा प्राप्यं नयज्ञैर्भूरिदक्षिणैः ।\n\nन दानैर्विविधैश्चापि शक्यं प्राप्तुं वरानने ॥ १०.७३२ ॥\n\nप्रसादाद्देवदेवस्य शशाङ्काङ्कितमौलिनः ।\n\nदीक्षां प्राप्य प्राप्नुवन्ति मण्डलं चक्रवर्तिनाम् ॥ १०.७३३ ॥\n\nनिर्बीजदीक्षया मोक्षं ददाति खलु देहिनाम् ।\n\nसा मुक्तिदीक्षा परमा विधिवत्परिकीर्तिता ॥ १०.७३४ ॥\n\nविद्येशावरणे दीक्षा यवती क्रियते नृणाम् ।\n\nतावतीं गतिमाप्नोति भुवनेऽत्र वरानने ॥ १०.७३५ ॥\n\nभुवनानि तदीशांश्च संस्थानानि यथाक्रमम् ।\n\nकथयिष्यामि ते सर्वं शृणुष्वैकमनाः प्रिये ॥ १०.७३६ ॥\n\nभद्रकाल्यां परो देवो रुद्रक्रोधसमुद्भवः ।\n\nकोटिमात्रेण देवेशि युगान्ताग्निसमप्रभः ॥ १०.७३७ ॥\n\nयुगान्ताम्बुदवृन्दोत्थगर्जितध्वनिनिःस्वनः ।\n\nशतबाहुर्महातेजा दिव्याभरणभूषितः ॥ १०.७३८ ॥\n\nशिरसीन्दुधरः श्यामो नीलाञ्जनसमद्युतिः ।\n\nशिखिकण्ठनिभः किञ्चित्किञ्चिदापाण्डुलोहितः ॥ १०.७३९ ॥\n\nचाषजीमूतवर्णश्च अतसीपुष्पसंनिभः ।\n\nइन्द्रनीलनिभः किञ्चित्किञ्चिद्भृङ्गनिभाकृतिः ॥ १०.७४० ॥\n\nजात्यञ्जननिभाकारो रुद्रैकादशिकान्वितः ।\n\nयुतं कोटिसहस्रेण रुद्राणां च महात्मनाम् ॥ १०.७४१ ॥\n\nभुवनं तस्य देवस्य विजयं नाम विश्रुतम् ।\n\nइन्द्रनीलनिभं दिव्यं सर्ववज्रनिभं महत् ॥ १०.७४२ ॥\n\nदशकोटिसहस्राणि रुद्राणां वरवर्णिनि ।\n\nअन्तर्भुवनसंघातैरन्यैश्च परिवारितम् ॥ १०.७४३ ॥\n\nनीलोत्पलदलश्यामैः शिखिकण्ठनिभैस्तथा ।\n\nरुद्रैर्दिव्यैर्महावीर्यैः समन्तात्परिवारितम् ॥ १०.७४४ ॥\n\nस्तुतिभिर्मङ्गलैर्गीतैर्नृत्तावादित्रवादितैः ।\n\nपणवैर्वेणुवीणाभिर्भेरीझल्लरि गोमुखैः ॥ १०.७४५ ॥\n\nपटहैः काहलैश्चैव शङ्खदुन्दुभिपीलुकैः ।\n\nमृद्दलैस्तट्टरीभिश्च तालकैर्मुरजैस्तथा ॥ १०.७४६ ॥\n\nमौन्दकाहलटङ्कैश्च तमिलद्रघटादिभिः ।\n\nवादित्रैर्वल्गितैस्तालै रोटनैर्मुखमृद्दलैः ॥ १०.७४७ ॥\n\nभूतैर्भूतगणै रुद्रैर्जल्पितैः पठितैस्तथा ।\n\nध्यायाद्भिश्च जपद्भिश्च धावद्भिश्चेष्टितैस्तथा ॥ १०.७४८ ॥\n\nमयूरकोकिलारावान्मुञ्चद्भिश्च तथापरैः ।\n\nनानारुतविलासैश्च विकुर्वद्भिर्महात्मभिः ॥ १०.७४९ ॥\n\nआवृतस्तैर्महातेजा मयूखैरिव भास्करः ।\n\nगजवक्त्रैः सिंहवक्त्रैरश्ववक्त्रैः शुभाननैः ॥ १०.७५० ॥\n\nगोकर्णैर्गोमुखैश्चान्यैर्द्वीपिऋक्षमुखैस्तथा ।\n\nव्याघ्रवानरवकैश्च भगवान्पर्युपास्यते ॥ १०.७५१ ॥\n\nवीरभद्रो महातेजा युगान्ताग्निसमप्रभः ।\n\nआसनं तस्य देवस्य सर्ववज्रमयं महत् ॥ १०.७५२ ॥\n\nदशयोजनविस्तीर्णं चतुरस्रानलप्रभम् ।\n\nराजतेऽत्राष्टभिः सिंहैर्वृतं भीमपराक्रमैः ॥ १०.७५३ ॥\n\nअत्र ते पुण्यकर्माणः ये स्मरन्ति महेश्वरम् ।\n\nजले मरुत्स्वथाग्नौ वा शिरश्छेदेन वा मृताः ॥ १०.७५४ ॥\n\nते यान्ति चैश्वरं बोधं वीरभद्रं महाद्युतिम् ।\n\nभुवनस्यास्य देवेशि ह्युपर्यावरणं महत् ॥ १०.७५५ ॥\n\nअम्मयं तु घनं चापि शक्रचापमिव स्थितम् ।\n\nवितानमिव तद्भद्रमन्तरे समवस्थितम् ॥ १०.७५६ ॥\n\nतत्र चास्ते महात्मासावङ्गुष्ठाग्रप्रमाणकः ।\n\nतत्र योजनकोटिर्वै विष्कम्भादूर्ध्वमुच्यते ॥ १०.७५७ ॥\n\nतिर्यक्त्रिगुणविस्तारमाप्यमावरणं प्रिये ।\n\nआवृतं तेन तत्सर्वं महाम्भोधिविसारिणा ॥ १०.७५८ ॥\n\nरुद्राण्ड इति विख्यातं रुद्रालोक इति प्रिये ।\n\nवीरभद्रनिकेतश्च भद्रकाल्यालयस्तथा ॥ १०.७५९ ॥\n\nत्रयोदशभिरन्यैश्च भुवानैरुपशोभितम् ।\n\nनानारुद्रगणैर्दिव्यैर्निरन्तरमलंकृतम् ॥ १०.७६० ॥\n\nअण्डं वै वीरभद्रस्य ब्रह्माण्डसदृशं प्रिये ।\n\nअतः परं प्रवक्ष्यामि धरित्र्या भुवनं महत् ॥ १०.७६१ ॥\n\nधात्री यस्मिन्भगवती धरालोके सनातनी ।\n\nहैरण्यमतुलं प्राप्ता आधारं यत्र संस्थिता ॥ १०.७६२ ॥\n\nचक्रवर्तिविमानैश्च बहुभिः परिवारितम् ।\n\nआवृतं भूतसंघातैराचार्यैस्तत्परायणैः ॥ १०.७६३ ॥\n\nदिव्यगीतनिनादाढ्यैर्वादित्रशतनिःस्वनैः ।\n\nअन्तर्भुवनसंघातै रुद्राणां परिवारितम् ॥ १०.७६४ ॥\n\nभुवनस्यास्य मध्ये तु उदयादित्यसंनिभः ।\n\nरक्तोत्पलनिभो दिव्य अशोकस्तबकच्छविः ॥ १०.७६५ ॥\n\nपद्मरागमयो दिव्यः प्रासादो बहुभूमिकः ।\n\nतस्य मध्ये भगवती धरित्री लोकधारिणी ॥ १०.७६६ ॥\n\nमालया रक्तपुष्पस्य लम्बया नित्यभूषिता ।\n\nचन्द्रार्कमण्डलाकारकपोलतलभूषिता ॥ १०.७६७ ॥\n\nपीतहेमांशुकवती महाहारविभूषिता ।\n\nशतयोजनविस्तीर्णे कूर्मपृष्ठे व्यवस्थिता ॥ १०.७६८ ॥\n\nचतुर्वक्त्रा चाष्टभुजा दिव्याभरणभूषिता ।\n\nरूपयौवनसंपन्ना नृत्तगीतविशारदाः ॥ १०.७६९ ॥\n\nपरिवार्योपासते तां दिव्या वै मानसाः स्त्रियः ।\n\nत्रिंशत्कोट्यस्तु तासां वै दिव्याभरणभूषिताः ॥ १०.७७० ॥\n\nउत्पादितास्तु शर्वेण तदर्थं हितमिच्छता ।\n\nतप्तजाम्बूनदनिभा दिव्याभरणशोभिताः ॥ १०.७७१ ॥\n\nउच्छ्रितेनातपत्रेण ध्रियमाणेन शोभिताः ।\n\nपुरःस्थितो महातेजा योऽसौ मेरुर्महागिरिः ॥ १०.७७२ ॥\n\nउपासीनस्तु तां देवीं तत्रास्ते स नगाधिपः ।\n\nनीलोत्पलदलश्यामो नीलजीमूतसंनिभः ॥ १०.७७३ ॥\n\nनीलो नाम महाशैलः पीतवासा महाद्युतिः ।\n\nअतिकान्तेन रूपेण कैटभारिरिवापरः ॥ १०.७७४ ॥\n\nउपास्यमानो दिव्याभिर्नगरीभिर्नगाधिपः ।\n\nतस्योत्तरे चन्द्रनिभो नानालंकारभूषितः ॥ १०.७७५ ॥\n\nश्वेतातपत्री तेजस्वी श्वेतो नाम महागिरिः ।\n\nतस्योत्तरेण सूर्याभो मुकुटादिविभूषितः ॥ १०.७७६ ॥\n\nपीताम्बरधरः श्रीमान् शृङ्गवानिति विश्रुतः ।\n\nअतिकान्तेन रूपेण कुसुमास्त्र इवापरः ॥ १०.७७७ ॥\n\nदक्षिणेनापि वक्ष्यामि शृणुष्वावहिता प्रिये ।\n\nचन्द्रावदातदीप्तौजा दिव्याभरणभूषितः ॥ १०.७७८ ॥\n\nशुक्लाम्बरधरः श्रीमान्निषधो नाम विश्रुतः ।\n\nतप्तहेमप्रतीकाशो दिव्याभरणभूषितः ॥ १०.७७९ ॥\n\nअतिशुभ्रेण देहेन पितामह इवापरः ।\n\nपीताम्बरधरः श्रीमान् पीतमाल्यानुलेपनः ॥ १०.७८० ॥\n\nहेमकूटो महातेजास्तेजसामिव सङ्ग्रहः ।\n\nराजते भगवान् शैलः सन्ध्यावृत इवांशुमान् ॥ १०.७८१ ॥\n\nपाण्डुराभ्रप्रतीकाशः शङ्खगोक्षीरसंनिभः ।\n\nशुक्लाम्बरधरः श्रीमान् दिव्यकुण्डलभूषितः ॥ १०.७८२ ॥\n\nआतपत्रेण महता ध्रियमाणेन मूर्धनि ।\n\nहिमवानिति विख्यातो द्वितीय इव भास्करः ॥ १०.७८३ ॥\n\nइन्द्रगोपकसंकाशः पश्चिमे गन्धमादनः ।\n\nरक्ताम्बरधरः श्रीमानस्ताद्रिस्थ इवांशुमान् ॥ १०.७८४ ॥\n\nशुद्धस्फटिकसंकाशः शुक्लाम्बरधरः शुभः ।\n\nकिरीटी कुण्डली श्रीमान्माल्यवान्नाम पर्वतः ॥ १०.७८५ ॥\n\nइत्येवमादिभिश्चान्यैः पर्वतैः परिवारिता ।\n\nलोकालोकावसानैश्च तथान्यैः कुलपर्वतैः ॥ १०.७८६ ॥\n\nदिव्यरूपधरा देवी तनुर्वै पारमेश्वरी ।\n\nधारणां गन्धतन्मात्रे प्राणांस्त्यक्त्वा तु योगिनः ॥ १०.७८७ ॥\n\nते यान्ति तादृशीं मूर्तिं धरित्र्याः परमां तनुम् ।\n\nअतः परतरं देवि सामुद्रं भुवनं महत् ॥ १०.७८८ ॥\n\nसर्ववज्रमयं दिव्यं नानाश्चर्यशतान्वितम् ।\n\nनीलोत्पलसमच्छायं सर्वतः परिमण्डलम् ॥ १०.७८९ ॥\n\nमध्ये तु भुवनस्यास्य मण्डलं चन्द्रसंनिभम् ।\n\nशतयोजनसाहस्रं समन्तात्परिमण्डलम् ॥ १०.७९० ॥\n\nतस्य मध्ये तु पुरुषो रुक्मवर्णो महाद्युतिः ।\n\nकिरीटी कुण्डली स्रग्वी दिव्याभरणभूषितः ॥ १०.७९१ ॥\n\nअपां निधेर्भगवतो वरुणस्य परा तनुः ।\n\nतं तु देवं महात्मानं परिवार्य समन्ततः ॥ १०.७९२ ॥\n\nरूपयौवनसंपन्नाः सततं पर्युपासते ।\n\nशुक्लाम्बरधरा देवी शुक्लगन्धानुलेपना ॥ १०.७९३ ॥\n\nशुक्लयज्ञोपवीता च शुक्लहारोपशोभिता ।\n\nशुक्लैनैवातपत्रेण ध्रियमाणेन मूर्धनि ॥ १०.७९४ ॥\n\nगङ्गा ह्युत्तरतस्तस्य स्थिता वै परमा तनुः ।\n\nनीलाम्बरधरा देवी नीलगन्धानुलेपना ॥ १०.७९५ ॥\n\nनीलस्रग्दामकण्ठा च यमुना तस्य दक्षिणे ।\n\nएवमाद्या महानद्यः परिवार्य महाद्युतिम् ॥ १०.७९६ ॥\n\nसमुद्राष्टकं च देवेशि स्वनदीभिः समावृतम् ।\n\nउपासते सदा भक्त्या वारुणीं परमां तनुम् ॥ १०.७९७ ॥\n\nनानासरांसि तीर्थानि तद्भक्ताश्चापि संस्थिताः ।\n\nरसतन्मात्र अत्रैव कृत्वा सम्यक्तु धारणाम् ॥ १०.७९८ ॥\n\nअपां योनिं परां प्राप्ताः वारुणी सा परा तनुः ।\n\nअतः परं प्रवक्ष्यामि भुवनं वरवर्णिनि ॥ १०.७९९ ॥\n\nश्रीनिकेत इति ख्यातं पद्मगर्भ इति श्रुतम् ।\n\nविमानशतसंघातैर्निरन्तरमवस्थितैः ॥ १०.८०० ॥\n\nशोभितं भुवनेशैश्च रुद्रै रुद्रगणैस्तथा ।\n\nसरोभिर्मानसैर्दिव्यैर्दीर्घिकाभिश्च शोभितम् ॥ १०.८०१ ॥\n\nरथचक्रप्रमाणैश्च मणिकाञ्चनमण्डितैः ।\n\nवैदूर्यनालैः कमलैर्दिव्यगन्धसुगन्धिभिः ॥ १०.८०४ ॥\n\nमृदुभिः कान्तिमद्भिश्च चन्द्रमण्डलसंनिभैः ।\n\nसंशोभितं विचित्रैस्तैर्विकचैर्वज्रकेसरैः ॥ १०.८०३ ॥\n\nउद्यानैर्विविधैश्चापि नानाविहगकूजितैः ।\n\nनानाकामप्रदैर्वृक्षैः समन्तात्समलङ्कृतम् ॥ १०.८०४ ॥\n\nनानामणिमयैर्दिव्यैः क्रीडाशैलैश्च मानसैः ।\n\nमानसीभिश्च नारीभिर्दिव्ययौवनकान्तिभिः ॥ १०.८०५ ॥\n\nहावभावविलासाढ्यदिव्यस्त्रीभिरलंकृतम् ।\n\nविचित्रैर्मणिपद्मैश्च सितपत्रैश्च सुव्रते ॥ १०.८०६ ॥\n\nविभूषितं गजेन्द्रस्थैः स्तुतिमङ्गलवादिभिः ।\n\nगायद्भिश्चाथ नृत्यद्भिर्दिव्यस्त्रैणैः समाकुलम् ॥ १०.८०७ ॥\n\nतस्मिंस्तु भुवने दिव्ये पद्मगर्भसमप्रभे ।\n\nशरदिन्दुनिभं दिव्यं मण्डलं रश्मिसंकुलम् ॥ १०.८०८ ॥\n\nतस्य मध्ये भगवती श्री स्वयं लोकभाविनी ।\n\nचन्द्रकोटिसहस्राणां या कान्तिमतिवर्तते ॥ १०.८०९ ॥\n\nएकत्र युगपत्तेजस्तेजसां तु विराजते ।\n\nनिर्वाणमिव या शान्ता सर्वानन्दमनोहरा ॥ १०.८१० ॥\n\nरूपिणी परमा देवी मूर्तिरव्यभिचारिणी ।\n\nशतयोजनविस्तीर्णे उदितादित्यसप्रभे ॥ १०.८११ ॥\n\nचन्द्रकान्तमये पद्मे वज्रकेसरकर्णिके ।\n\nकोटिपत्रे महादिव्ये गन्धपुष्पगुणान्विते ॥ १०.८१२ ॥\n\nपद्मासने भगवती पद्मगर्भसमप्रभा ।\n\nउपविष्टात्र सा नित्यं विभूत्या परया युता ॥ १०.८१३ ॥\n\nमहारत्नैश्च स्रग्धाम प्रलम्बमुरसा शुभम् ।\n\nवहन्ती सा तु शुशुभे ज्योत्स्नेव त्रिपथापथम् ॥ १०.८१४ ॥\n\nस्फुरन्मयूखचलने कपोलतलमण्डले ।\n\nसूर्यमण्डलसंकाशे धारयन्ती च कुण्डले ॥ १०.८१५ ॥\n\nस्फुरन्मयूखसंघातां रशनां सा तु बिभ्रती ।\n\nहेमाभा पीतवसना महाहारविभूषिता ॥ १०.८१६ ॥\n\nचन्द्राब्भेनातपत्रेण ध्रियमाणेन राजिता ।\n\nउपगीता च गन्धर्वैर्मानसै रुद्रसम्भवैः ॥ १०.८१७ ॥\n\nपरिवारिता भगवती सा तनुः पारमेश्वरी ।\n\nया प्राप्ता तपसाराध्य विष्णुना प्रभविष्णुना ॥ १०.८१८ ॥\n\nदत्ता प्रीतेन रुद्रेण विष्णोरुरसि वाहिनी ।\n\nअर्धेन सा भगवती विष्णोरङ्गे प्रतिष्ठाता ॥ १०.८१९ ॥\n\nपादेनेन्द्रस्य देवस्य पादार्धेन दिवि स्थिता ।\n\nतदर्धेन पुनर्देवि पार्थिवेषु व्यवस्थिता ॥ १०.८२० ॥\n\nतदर्धेन मनुष्येषु या स्थिता व्याप्य मूर्तिभिः ।\n\nस्वरूपा कामरूपा च द्विधा सा परिकीर्तिता ॥ १०.८२१ ॥\n\nअचला सा तनुः सूक्ष्मा अक्षोभ्या तत्र तिष्ठति ।\n\nरुद्रक्रीडावतारेषु प्रयागादिषु सुव्रते ॥ १०.८२२ ॥\n\nश्रीगिरौ च विशेषेण मृतस्तद्भुवनं व्रजेत् ।\n\nसत्स्वन्येष्वपि भागेषु त्वियं सा गदिता गतिः ॥ १०.८२३ ॥\n\nप्राप्य तामीदृशीं देवीमैश्वर्यमणिमादिकम् ।\n\nभूत्वा तु साष्टधा दिव्या देवेष्वपि च तिष्ठति ॥ १०.८२४ ॥\n\nसिद्धेष्वपि च सा देवी उत्तमा सिद्धिरुच्यते ।\n\nयदर्थं तारकाद्यैश्च संग्रामस्त्रिदशेश्वरैः ॥ १०.८२५ ॥\n\nकृतो घोरस्त्वसंख्येयः तां श्रियं प्राप्तुमिच्छुभिः ।\n\nअसङ्ख्येयाश्च संग्रामाः कृता वै चक्रवर्तिभिः ॥ १०.८२६ ॥\n\nसा बन्ध एवमुक्तानामबुधानां परा स्मृता ।\n\nश्रीपुरं तु समाख्यातं यथावच्च वरानने ॥ १०.८२७ ॥\n\nअत ऊर्ध्वं प्रवक्ष्यामि भुवनं च निबोध मे ।\n\nसारस्वतमिति ख्यातं गान्धर्वमिति च स्मृतम् ॥ १०.८२८ ॥\n\nपद्मगर्भपुरं चापि कोटिमात्रेण सुव्रते ।\n\nयोजनानां समाख्यातं प्रमाणेन समन्ततः ॥ १०.८२९ ॥\n\nसार्वरत्नमयं दिव्यं सर्वैश्वर्यसमन्वितम् ।\n\nविमानैर्विविधाकारैर्नानारत्नमयैः शुभैः ॥ १०.८३० ॥\n\nगान्धर्वैर्मानसैश्चापि गायद्भिश्चाप्यनेकधा ।\n\nनृत्यद्भिश्च तथान्यैश्च गणैः पार्श्वगतैस्तथा ॥ १०.८३१ ॥\n\nस्त्रीभिः सुरूपिणीभिश्च गन्धर्वैश्च समाकुलम् ।\n\nतस्य मध्ये तु देवेशि शरच्चन्द्रनिभं शुभम् ॥ १०.८३२ ॥\n\nरश्मिमालाकुलं दिव्यं मण्डलं परिमण्डलम् ।\n\nतस्य मध्ये भगवती स्थिता साक्षात्सरस्वती ॥ १०.८३३ ॥\n\nशरच्चन्द्रसहस्रस्य या कान्तिमतिवर्तते ।\n\nपीताम्बरधरा देवी पद्मपत्रायतेक्षणा ॥ १०.८३४ ॥\n\nनीलोत्पलदलश्यामा दिव्याभरणभूषिता ।\n\nहेमपट्टपरीधाना दिव्यकुण्डलधारिणी ॥ १०.८३५ ॥\n\nउरसा तु महाहारमुद्वहन्ती शशिप्रभम् ।\n\nस्फुरन्मयूखसंघातकुण्डलद्वयमण्डिता ॥ १०.८३६ ॥\n\nग्रामत्रयवलीमध्या सप्तस्वरतनुः शुभा ।\n\nतानमूर्धारुहा देवी मूर्च्छनाङ्गरुहोद्वहा ॥ १०.८३७ ॥\n\nपदासना तालपादा गीतवर्णप्रभावती ।\n\nअङ्गुल्यः सन्धयश्चैव लक्षणानि वरानने ॥ १०.८३८ ॥\n\nआसने परमे दिव्ये वृता भूतगणेश्वरैः ।\n\nस्थिता स्थितिरिवाभाति सर्वस्य जगतः शुभा ॥ १०.८३९ ॥\n\nमानसीभिश्च नारीभिर्गन्धर्वैर्मानसैर्वृता ।\n\nहाहा हूहूश्चित्ररथस्तुम्बुरुर्नारदस्तथा ॥ १०.८४० ॥\n\nविश्वावसुर्विश्वरथः दिव्यगीतविचक्षणाः ।\n\nसंयोज्य मनसात्मानं त्यक्त्वा कर्मफलस्पृहाम् ॥ १०.८४१ ॥\n\nते वै सारस्वतं स्थानं प्राप्ता वै सुरपूजिते ।\n\nये च वाग्धारणां ध्यात्वा प्राणान्मुञ्चन्ति देहिनः ॥ १०.८४२ ॥\n\nते वै सारस्वतं लोकं प्राप्नुवन्ति नरोत्तमाः ।\n\nएषा सरस्वती देवी मूर्तिर्वै पारमेश्वरी ॥ १०.८४३ ॥\n\nया स्थितापरभावेन ब्रह्माण्डोदरवर्तिनाम् ।\n\nब्रह्मलोके च सा देवी पादेनैकेन तिष्ठति ॥ १०.८४४ ॥\n\nशाक्रे चापि तदर्धेन गन्धर्वेषु तदर्धतः ।\n\nसिद्धेषु च तदर्धेन किन्नरेषु तदर्धतः ॥ १०.८४५ ॥\n\nतदर्धेन च नागेषु यक्षेष्वर्धेन वै पुनः ।\n\nपिशाचेषु तदर्धेन सा वै तिष्ठति भागशः ॥ १०.८४६ ॥\n\nपिशाचेभ्यः सहस्रांशान्मानुषेषु च तिष्ठति ।\n\nतैस्तु तप्त्वा तपो घोरमाराध्य च पिनाकिनम् ॥ १०.८४७ ॥\n\nअवतारिता तु सा देवी रूपिणी स्वरभूषिता ।\n\nस्वरांस्तु स्मरतस्तस्य कल्पादौ ब्रह्मणः पुरा ॥ १०.८४८ ॥\n\nस्वरेभ्यस्तु विनिष्क्रान्ता तेन सा तु सरस्वती ।\n\nसा स्थिता सर्वशास्त्रेषु कवीनां काव्यमास्थिता ॥ १०.८४९ ॥\n\nया वाल्मीकौ स्थिता देवी व्यासे चैव निरन्तरम् ।\n\nऋषीणां चैव सर्वेषां मेधाबुधिविवर्धिनी ॥ १०.८५० ॥\n\nसर्वज्ञानधरी सा तु सर्वज्ञा देवपूजिता ।\n\nमेरोर्वायव्यदिग्भागे पुरं तस्याः प्रकीर्तितम् ॥ १०.८५१ ॥\n\nइदं तु परमं देव्या मया ते परिकीर्तितम् ।\n\nसारस्वतं तु भुवनं कीर्तितं परमा तनुः ॥ १०.८५२ ॥\n\nअत्रैव त्वाप्यतत्त्वे त्वं शृणु वै भुवनोत्तमम् ।\n\nअमरेशं प्रभासं च पुष्करं नैमिषं तथा ॥ १०.८५३ ॥\n\nआषाढिं डिण्डिमुण्डिं च भारभूतिं च लाकुलम् ।\n\nगुह्याष्टकमिति ख्यातं जलावरणगं प्रिये ॥ १०.८५४ ॥\n\nतेजस्तत्त्वमतश्चोर्ध्वं कथयामि समासतः ।\n\nअग्नेस्तु भुवनं तत्र कथयामि वरानने ॥ १०.८५५ ॥\n\nअशोकस्तवकानां च सर्वतो दीप्तिमुद्वहत् ।\n\nउत्फुल्लकिंशुकच्छायं जपाकुसुमसंनिभम् ॥ १०.८५६ ॥\n\nभुवनस्यास्य मध्ये तु उदितार्कसमप्रभम् ।\n\nपरिमण्डलमाग्नेयं तेजोमण्डलमुच्यते ॥ १०.८५७ ॥\n\nतस्य मध्ये तु भगवाञ्शिवाग्निः कारणं परम् ।\n\nयोऽवतीर्याण्डमध्ये तु स्थितो नित्यं त्रिधा त्रिधा ॥ १०.८५८ ॥\n\nवक्त्रे तु दक्षिणे तस्य रुद्रस्य परमात्मनः ।\n\nस्थितो जिह्वास्वरूपेण स्वयंभूर्नीललोहितः ॥ १०.८५९ ॥\n\nस एव तु महादेवि कालाग्निः परमेश्वरः ।\n\nतस्य रूपं प्रवक्ष्यामि शृणुष्वावहिता प्रिये ॥ १०.८६० ॥\n\nरक्तपद्मदलच्छायः पद्मरागसमद्युतिः ।\n\nरक्ताम्बरधरः श्रीमान् रक्तमाल्यानुलेपनः ॥ १०.८६१ ॥\n\nअर्कभाभ्यां कुण्डलाभ्यामलंकृतशुभाननः ।\n\nमहाहारेण दीप्तेन उरःस्थेन विराजते ॥ १०.८६२ ॥\n\nकिरीटी कुण्डली दीप्तो देवानामास्यमुच्यते ।\n\nसर्ववज्रमये पीठे उपविष्टः स्वयं प्रभुः ॥ १०.८६३ ॥\n\nदावाग्निरिव शैलाग्रे वेणुघर्षात्समुत्थितः ।\n\nदशकोटिसहस्राणि आग्नेयास्तु गणेश्वराः ॥ १०.८६४ ॥\n\nदक्षिणास्याद्विनिष्क्रान्ताः श्वसतोऽस्य स्वयम्भुवः ।\n\nहिताय सर्वलोकानां रुद्रा वै सूर्यवर्चसः ॥ १०.८६५ ॥\n\nतेन तेऽग्निं महात्मानो नित्यशः पर्युपासते ।\n\nनार्यश्च विविधा दिव्या दिव्यगीतविचक्षणाः ॥ १०.८६६ ॥\n\nगणा रुद्रा भूतगणाः किङ्कराश्च सहस्रसः ।\n\nस वै शिवाग्निः पठितः सर्वहोमेश्वरः परः ॥ १०.८६७ ॥\n\nअग्निकार्यविधानेषु हूयते तद्विदैः सदा ।\n\nतमग्निमैश्वरं यान्ति कृत्वाग्नेयीं तु धारणाम् ॥ १०.८६८ ॥\n\nस एकधा स बहुधा व्याप्य सर्वं व्यवस्थितः ।\n\nस तेजस्तेजसां योनिः तस्माज्जज्ञे दिवाकरः ॥ १०.८६९ ॥\n\nबहुधा व्यज्यते चासौ कल्पमन्वन्तरादिषु ।\n\nभिन्नश्च जन्मभेदैश्च पञ्चाशद्भिश्च भूतले ॥ १०.८७० ॥\n\nतदेवं कीर्तितं सम्यगाग्नेयं भुवनं महत् ।\n\nभुवनाधिपांश्च भुवने कथयामि त्वतः परम् ॥ १०.८७१ ॥\n\nहरिश्चन्द्रं च श्रीशैलं जल्पमाम्रातकेश्वरम् ।\n\nमहाकालं मध्यमं च केदारं भैरवं तथा ॥ १०.८७२ ॥\n\nअतिगुह्यं समाख्यातं पूर्वेशान्तमनुक्रमात् ।\n\nअथोर्ध्वे वाय्वावरणं तत्रस्थो वायुरव्ययः ॥ १०.८७३ ॥\n\nप्राणस्य भुवनं तत्र वायोस्तु वरवर्णिनि ।\n\nशङ्खगोक्षिरधवलं शरत्कुन्देन्दुसप्रभम् ॥ १०.८७४ ॥\n\nतस्मिंस्तु भुवने दिव्ये दिव्याश्चर्यशतैर्युते ।\n\nमध्ये तु मण्डलं दिव्यं शरच्चन्द्रसमप्रभम् ॥ १०.८७५ ॥\n\nरश्मिमालाकुलं दिव्यं द्योतयद्वै दिशोदश ।\n\nतस्य मध्ये तु देवेशि वायोस्तु परमा तनुः ॥ १०.८७६ ॥\n\nकिरीटी कुण्डली दीप्तो हारकेयूरभूषितः ।\n\nनानाभरणचित्राङ्गश्चित्रमाल्यानुलेपनः ॥ १०.८७७ ॥\n\nचित्राम्बरधरः श्रीमान्महाहारविभूषितः ।\n\nमारुता नाम वै देवाः शतकोट्यो महाबलाः ॥ १०.८७८ ॥\n\nउपासते महात्मानं वायुमूर्तिं महाद्युतिम् ।\n\nयो व्यापयेच्छरीराणि एकधा पञ्चधा विभुः ॥ १०.८७९ ॥\n\nसप्तधा सप्तधा चैव तिर्यग्गो द्विगुणो विभुः ।\n\nस्वमण्डलस्य सा दिव्यैर्विभात्येका परा तनुः ॥ १०.८८० ॥\n\nतमेतमेकं दशधा प्राणात्मानं तु योगिनः ।\n\nध्यात्वा त्यक्त्वा तु वै प्राणान् कृत्वा तस्मिन्स्तु धारणाम् ॥ १०.८८१ ॥\n\nतं विशन्ति महात्मानो वायुभूताः खमूर्तयः ।\n\nइति प्राणस्य भुवनमाख्यातं तव सुव्रते ॥ १०.८८२ ॥\n\nभुवनेशांस्तत्र रुद्रान् कथयाम्यनुपूर्वशः ।\n\nगयां चैव कुरुक्षेत्रं नाकलं कनखलं तथा ॥ १०.८८३ ॥\n\nविमलं चाट्टहासं च माहेन्द्र भीममष्टमम् ।\n\nगुह्याद्गुह्यतरं ह्येतद्वेदितव्यं प्रयत्नतः ॥ १०.८८४ ॥\n\nआकाशे तु यथाकाशं शुद्धस्फटिकनिर्मलम् ।\n\nसूक्ष्मरूपोऽव्ययो नित्यो मध्यदेशे व्यवस्थितः ॥ १०.८८५ ॥\n\nआकाशधारणायुक्तो योगी युज्यते तत्पदे ।\n\nअत्राकाशे प्रवक्ष्यामि ये रुद्राः संव्यवस्थिताः ॥ १०.८८६ ॥\n\nवस्त्रापदं रुद्रकोटिमविमुक्तं महालयम् ।\n\nगोकीर्णं भद्रकर्णं च स्वर्णाक्षं स्थाणुमष्टमम् ॥ १०.८८७ ॥\n\nपवित्राष्टकमेतद्धि समासेन प्रकीर्तितम् ।\n\nअस्य बाह्ये अहंकारः तत्र रुद्रान्निबोध मे ॥ १०.८८८ ॥\n\nछगलाण्डं दुरण्डं च माकोटं मण्डलेश्वरम् ।\n\nकालञ्जरं शङ्कुकर्णं स्थूलेश्वरस्थलेश्वरौ ॥ १०.८८९ ॥\n\nस्थाण्वष्टकं समाख्यातं पूर्वादीशानगोचरम् ।\n\nमध्यदेशेस्थितो रुद्रस्त्वहंकारेश्वरः प्रभुः ॥ १०.८९० ॥\n\nश्वेतं रक्तं तथा पीतं कृष्णं स्फटिकसप्रभम् ।\n\nपञ्चाष्टकेषु ये वर्णाः समासात्कथितास्तव ॥ १०.८९१ ॥\n\nसिता रक्तास्तथा कृष्णा नीलाः श्यामा बलाहकाः ।\n\nपीताः शुक्लाश्च विज्ञेयाः अधस्तु धूम्रवर्चसः ॥ १०.८९२ ॥\n\nशतरुद्राः समाख्यातास्त्रिनेत्राः शूलपाणयः ।\n\nचन्द्रार्धमौलयः सर्वे रुद्राणीभिः समन्विताः ॥ १०.८९३ ॥\n\nपद्माकृतीनि ज्ञेयानि चित्ररत्नयुतानि च ।\n\nशतरुद्रभुवनानि भोगैश्वर्ययुतानि च ॥ १०.८९४ ॥\n\nपञ्चाष्टके पुराणि स्युः कूर्माकाराणि सर्वतः ।\n\nआकाशावरणादूर्ध्वमहंकारादधः प्रिये ॥ १०.८९५ ॥\n\nभुवनानि प्रवक्ष्यामि शृणुष्वैकमनाः पुनः ।\n\nआदौ तु गन्धतन्मात्रं विस्तीर्णं मण्डलं महत् ॥ १०.८९६ ॥\n\nस्थितं वितानवद्देवि योजनानेककोटयः ।\n\nशुक्लरक्तसितापीतहरितं स्फटिकप्रभम् ॥ १०.८९७ ॥\n\nवितानमिव देवेशि सर्वतः परिमण्डलम् ।\n\nशर्वो ह्यधिपतिस्तत्र एक एव वरानने ॥ १०.८९८ ॥\n\nतस्मात्तु जायते पृथ्वी शर्वेशेन प्रचोदिता ।\n\nतस्मात्तु मण्डलादूर्ध्वं रसतन्मात्रमण्डलम् ॥ १०.८९९ ॥\n\nहरितं मरकतश्यामं चाषपक्षनिभं प्रिये ।\n\nभवो ह्यधिपतिस्तत्र एक एव वरानने ॥ १०.९०० ॥\n\nतस्मादापो विनिष्क्रान्ता भवेशेन प्रचोदिताः ।\n\nतस्मात्तु मण्डलादूर्ध्वं रूपतन्मात्रमण्डलम् ॥ १०.९०१ ॥\n\nस्फुरत्सूर्यांशुदीप्ताभं पद्मरागसमप्रभम् ।\n\nरुद्रः पशुपतिस्तत्र एक एवावतिष्ठते ॥ १०.९०२ ॥\n\nतस्मात्तेजो विनिष्क्रान्तं तद्वै पशुपतीच्छया ।\n\nतत्तेजः सर्वलोकानां व्यापकं परमेश्वरि ॥ १०.९०३ ॥\n\nतस्मात्तु मण्डलादूर्ध्वं स्पर्शतन्मात्रमण्डलम् ।\n\nसन्ध्यारुणसमच्छायं वायव्यं मण्डलं प्रिये ॥ १०.९०४ ॥\n\nवितानाकारसदृशं समन्तात्परिमण्डलम् ।\n\nतत्रैव मण्डले देवि त्वीशानः संव्यवस्थितः ॥ १०.९०५ ॥\n\nतस्माद्वायुर्विनिष्क्रान्त ईशेच्छाप्रेरितः प्रिये ।\n\nतस्मात्प्राणादयः पञ्च वायोस्तद्व्यापकः परः ॥ १०.९०६ ॥\n\nसप्तधा सप्तधा सोऽपि स एको बहुधा गतः ।\n\nतस्मात्तु मण्डलादूर्ध्वं शब्दतन्मात्रमण्डलम् ॥ १०.९०७ ॥\n\nनीलोत्पलदलश्यामं स्वच्छोदकसमप्रभम् ।\n\nवितानसदृशाकारं समन्तात्परिमण्डलम् ॥ १०.९०८ ॥\n\nभीमस्तत्राधिपत्येन एक एवावतिष्ठते ।\n\nतस्मान्नभो विनिष्क्रान्तं भीमेच्छाचोदितं महत् ॥ १०.९०९ ॥\n\nव्यापकं सर्वलोकानां परापरगतं प्रिये ।\n\nतस्मात्तु मण्डलादूर्ध्वं सूर्यमण्डलमुच्यते ॥ १०.९१० ॥\n\nसहस्रादित्यसंकाशं दीप्यमानं समन्ततः ।\n\nवितानवद्रश्मिदीप्तं समन्तात्परिमण्डलम् ॥ १०.९११ ॥\n\nरुद्रो ह्यधिपतिस्तत्र त्वेक एवावतिष्ठते ।\n\nसूर्यास्तस्माद्विनिष्क्रान्ताः कल्पे कल्पे वरानने ॥ १०.९१२ ॥\n\nतस्मात्तु मण्डलादूर्ध्वं सोममण्डलमुच्यते ।\n\nचन्द्रकोटिसहस्राणां तेजसा तुल्यमण्डलम् ॥ १०.९१३ ॥\n\nअधिपतिस्तु महादेव एक एवावतिष्ठते ।\n\nतस्माच्चन्द्रादिमे चन्द्रा महादेवेन चोदिताः ॥ १०.९१४ ॥\n\nअसंख्याताः सहस्राणि कल्पे कल्पेए विनिर्गताः ।\n\nतस्मात्तु मण्डलादूर्ध्वं वेदमण्डलमुच्यते ॥ १०.९१५ ॥\n\nचन्द्रकोटिसमच्छायं समन्तात्परिमण्डलम् ।\n\nवितानवत्स्थितं दिव्यमुग्रेशसमधिष्ठितम् ॥ १०.९१६ ॥\n\nसंरुद्धं वामया तत्तु तस्माद्वै निर्गतानि तु ।\n\nयजमानसहस्राणि कल्पे कल्पे स्थितानि हि ॥ १०.९१७ ॥\n\nब्रह्मणस्तपसोग्रेण उग्रेशेन प्रचोदितात् ।\n\nवेदयज्ञाश्च विविधा ब्रह्मणोऽनन्तवर्त्मनः ॥ १०.९१८ ॥\n\nतस्मादेते प्रवर्तन्ते यज्ञा यज्ञफलानि च ।\n\nतपोदानादिभिः सार्धं वामशक्त्या नियन्त्रिताः ॥ १०.९१९ ॥\n\nइत्येष्टौ तनवस्त्वेताः परा वै संप्रकीर्तिताः ।\n\nअपरा ब्रह्मणोऽण्डं वै व्याप्य सर्वं व्यवस्थिताः ॥ १०.९२० ॥\n\nएभ्यः परतरं चापि मण्डलं करणात्मकम् ।\n\nशुक्लरक्तासितं पीतं हरितं चापि वर्णतः ॥ १०.९२१ ॥\n\nपञ्चाधिपास्तु तिष्ठन्ति मण्डले करणात्मके ।\n\nकर्मदेवाः प्रवर्तन्ते तस्माद्वै सर्वदेहिनाम् ॥ १०.९२२ ॥\n\nवाक्पाणिपादपायुश्च उपस्थश्चेति पञ्चमः ।\n\nएभ्यः प्रकाशकं नाम परतः सूर्यसंनिभम् ॥ १०.९२३ ॥\n\nतस्माद्वै संप्रवर्तन्ते पञ्च बुद्धीन्द्रियाणि तु ।\n\nश्रोत्रं त्वक्चक्षुषी जिह्वा नासिका च यथाक्रमम् ॥ १०.९२४ ॥\n\nविषयालोचनं वृत्तिः तेजोमण्डलसंस्थिताः ।\n\nस्वाक्याधिपतयो नित्यं तेष्वेव प्रतिचोदकाः ॥ १०.९२५ ॥\n\nएभ्यः परतरं चास्ति चन्द्रमण्डलसन्निभम् ।\n\nविस्तारात्परिणाहाच्च सर्वतो रश्मिमण्डलम् ॥ १०.९२६ ॥\n\nतस्माद्वै संप्रवर्तन्ते पञ्चार्थाः सर्वदेहिनाम् ।\n\nशब्दः स्पर्शस्तथा रूपं रसो गन्धश्च पञ्चमः ॥ १०.९२७ ॥\n\nएभ्यः परतरं चापि सौम्यं सोमस्य मण्डलम् ।\n\nतस्मान्मनो विनिष्क्रान्तं रश्मिभिर्दर्शपञ्चभिः ॥ १०.९२८ ॥\n\nचित्तं चेतो मनश्चेति शब्दाद्यक्षप्रवर्तकम् ।\n\nतस्याधिपो महातेजाश्चन्द्रमाः सौम्यतेजसा ॥ १०.९२९ ॥\n\nतस्मात्तु मण्डलादूर्ध्वं परतो मण्डलं महत् ।\n\nजपाकुसुमसंकाशमरुणादित्यसंनिभम् ॥ १०.९३० ॥\n\nपूर्ववच्च प्रमाणेन्न समन्तात्परिमण्डलम् ।\n\nतस्मात्तु मण्डलाद्देवि सन्ध्यारुणसमद्युतिः ॥ १०.९३१ ॥\n\nसधूमोऽग्निरिवासौ वै अहंकारः प्रवर्तते ।\n\nअन्तःकरणमात्मस्थं येनेदं रंजितं जगत् ॥ १०.९३२ ॥\n\nमत्तद्विप इवान्धस्तु दावाग्निरुपसर्पति ।\n\nतस्याधिदेवो रुद्रो वै येनायं प्रेर्यते सदा ॥ १०.९३३ ॥\n\nछगलाण्डादयो देवि पूर्वं ते कथिता मया ।\n\nअहंकारादथोर्ध्वं तु बुद्ध्यावरणमुच्यते ॥ १०.९३४ ॥\n\nसूर्यकोटिसहस्राणां तेजसा तुल्यवर्चसम् ।\n\nअष्टानां देवयोनीनामत्रैव भुवनं शृणु ॥ १०.९३५ ॥\n\nककुभं नाम भुवनं सन्ध्यारुणसमप्रभम् ।\n\nमानसीभिस्तु तत्स्त्रीभिर्मुदिताभिः समाकुलम् ॥ १०.९३६ ॥\n\nस्थितास्तत्र पिशाचास्तु सन्ध्यारुणसमप्राभाः ।\n\nदशकोटिसहस्राणि तेषां तत्र निवासिनाम् ॥ १०.९३७ ॥\n\nस्वनन्दो नाम विक्रान्तः पिशाचेष्वीश्वरो महान् ।\n\nसन्ध्यारुणसमच्छायो बन्धूककुसुमाकृतिः ॥ १०.९३८ ॥\n\nकुण्डलाभरणोपेतो हारकेयूरभूषितः ।\n\nकिरीटी चाङ्गदी मौली हेमचीनाम्बरः शुभः ॥ १०.९३९ ॥\n\nपरिवृतो भूतगणैः प्रभूतैः पार्श्वगैस्तथा ।\n\nनानारूपधरैर्दिव्यैर्दिव्याभरणभूषितैः ॥ १०.९४० ॥\n\nदिव्यमाल्यानुलेपैस्तु दिव्यैश्वर्यसमन्वितैः ।\n\nपरिवृतो महातेजा गणैरिव महागणः ॥ १०.९४१ ॥\n\nअतः परं प्रवक्ष्यामि राक्षासं भुवनं महत् ।\n\nकोकिलाकण्ठसदृशं नीलजीमुतसंनिभम् ॥ १०.९४२ ॥\n\nतस्मिस्तु भुवने दिव्ये दिव्यैश्वर्यसमन्विते ।\n\nकरालो राक्षसेशो वै जात्यञ्जननिभो महान् ॥ १०.९४३ ॥\n\nकिरिटी कुण्डली दीप्तः शोभते तु महाद्युतिः ।\n\nजात्यञ्जननिभः श्रीमान् दावाग्निरिव पर्वते ॥ १०.९४४ ॥\n\nदशकोटिसहस्राणि मुदिता नाम राक्षसाः ।\n\nभृङ्गजीमूतवर्णाभा वसन्त्यत्र महाप्रभाः ॥ १०.९४५ ॥\n\nअतः परं प्रवक्ष्यामि याक्षं वै भुवनं महत् ।\n\nजाम्बूनदमयं सर्वं दिव्यरत्नसमुज्ज्वलम् ॥ १०.९४६ ॥\n\nभोगैश्वर्यसमुत्पन्नं समन्तात्परिमण्डलम् ।\n\nतस्मिंस्तु भुवने भद्रे सुभद्रो नाम यक्षराट् ॥ १०.९४७ ॥\n\nतप्तकाञ्चनवर्णाभो मकुटादिविभूषितः ।\n\nशतकोटिसहस्रैस्तु यक्षैरमितविक्रमैः ॥ १०.९४८ ॥\n\nतैर्वृतो भ्राजते सर्वैः शर्वः सर्वगणैरिव ।\n\nअत ऊर्ध्वं प्रवक्ष्यामि गान्धर्वं भुवनं महत् ॥ १०.९४९ ॥\n\nपीतकौशीतकीप्रख्यं चम्पकैस्तु समच्छवि ।\n\nतस्मिंस्तु भुवने दिव्ये सुरूपो नाम वै प्रिये ॥ १०.९५० ॥\n\nगन्धर्वदेवाधिपति गन्धमादनसन्निभः ।\n\nतप्तजाम्बूनदनिभस्तरुणादित्यसप्रभः ॥ १०.९५१ ॥\n\nदिव्यगन्धानुलिप्ताङ्गो दिव्याभरणभूषितः ।\n\nदशकोटिसहस्रैस्तु गन्धर्वैः परिवारितः ॥ १०.९५२ ॥\n\nमनः शिलाभङ्गनिभैर्हरितालनिभैस्तथा ।\n\nस्वकान्ता नाम गन्धर्वाश्चित्रमाल्यानुलेपनाः ॥ १०.९५३ ॥\n\nचित्राम्बरधराः सर्वे चित्राभरणभूषिताः ।\n\nतस्मात्परतरं वक्ष्ये स्थानमैन्द्रं च पार्वति ॥ १०.९५४ ॥\n\nबृहद्भोगमिति ख्यातं तदूर्ध्वं सर्वकामदम् ।\n\nशङ्खगोक्षीरधवलं शरत्कुन्देन्दुसन्निभम् ॥ १०.९५५ ॥\n\nतस्मिंस्तु भुवने दिव्ये दिव्याश्चर्यशतैर्युते ।\n\nविभूतिर्नाम भगवान्महेन्द्रो भुवनेश्वरः ॥ १०.९५६ ॥\n\nचन्द्रमण्डलसङ्काशो मुक्ताहारविभूषितः ।\n\nशुक्लाम्बरधरः श्रीमाञ्च्छुक्लमाल्यानुलेपनः ॥ १०.९५७ ॥\n\nज्वलत्किरीटो दीप्ताभ्यां कुण्डलाभ्यामलंकृतः ।\n\nहारकेयूरवाञ्छ्वेतः श्वेतोष्णीषविभूषितः ॥ १०.९५८ ॥\n\nभूतिजा नाम वै देवा विभूत्या परया युताः ।\n\nकिरीटिनः कुण्डलिनो दिव्यमाल्यविभूषिताः ॥ १०.९५९ ॥\n\nदशकोटिसहस्राणि देवाश्चेन्द्राः प्रकीर्तिताः ।\n\nतैरावृतो महातेजा नक्षत्रैरिव चन्द्रमाः ॥ १०.९६० ॥\n\nमनोजं नाम भुवनं शरच्चन्द्रनिभं शुभम् ।\n\nशुक्लाभ्रकनिभं दीप्तं मुक्ताहारसुवर्चसम् ॥ १०.९६१ ॥\n\nअमृतो नाम वै तत्र चन्द्रमाः परमः स्थितः ।\n\nशुद्धस्फटिकसंकाशः श्रीमाञ्च्छुक्लाम्बरोद्वहः ॥ १०.९६२ ॥\n\nकुण्डलैर्दीप्तिसंकाशैर्भूषितस्तु विराजते ।\n\nदिव्यगन्धानुलिप्ताङ्गो दिव्याभरणभूषितः ॥ १०.९६३ ॥\n\nतत्र वै रश्मयो नाम्ना रश्मिव्यूहसमप्रभाः ।\n\nदिव्याः सौम्यास्तु ते ज्ञेयाः सोमतेजः समुद्भवाः ॥ १०.९६४ ॥\n\nदशकोटिसहस्राणि तेषां वै सौम्यतेजसाम् ।\n\nअत ऊर्ध्वं तु देवेशि प्राजेशां भुवनं महत् ॥ १०.९६५ ॥\n\nतस्मिंस्तु भुवने दिव्ये प्रजेशस्त्वमितद्युतिः ।\n\nविश्वरूपो विश्ववर्णो विश्वालंकारभूषितः ॥ १०.९६६ ॥\n\nविश्वरूपपरैर्देवैर्विश्वात्मा परिवारितः ।\n\nदशकोटिसहस्राणि विश्वानां भूरितेजसाम् ॥ १०.९६७ ॥\n\nपरिवार्य महात्मानं शोभने पर्युपासते ।\n\nब्राह्मं चैवमतो ज्ञेयं शङ्खगोक्षीरसन्निभम् ॥ १०.९६८ ॥\n\nपितामहो यत्र देवः शुक्लपद्मस्थसौम्यदृक् ।\n\nशुक्लाम्बरधरः श्रीमाञ्छुक्लमाल्यानुलेपनः ॥ १०.९६९ ॥\n\nशुक्लयज्ञोपवीती च महाहारविभूषितः ।\n\nदशकोटिसहस्रैस्तु चन्द्रबिम्बसमप्रभैः ॥ १०.९७० ॥\n\nब्राह्मैर्देवैः परिवृतः शारदाभ्रैरिवांशुमान् ।\n\nपैशाचं राक्षासं याक्षं गान्धर्वं त्वैन्द्रमेव च ॥ १०.९७१ ॥\n\nसौम्यं तथैव प्राजेशं ब्राह्मं वै भुवनं प्रिये ।\n\nएतानि सुरयोनीनां स्थानान्येव पुराणि तु ॥ १०.९७२ ॥\n\nअवतीर्यात्मजन्मानं ध्यायन्तः संभवन्ति हि ।\n\nपरमेशनियोगाच्च चोद्यमानाश्च मायया ॥ १०.९७३ ॥\n\nनियमिता नियत्या च ब्रह्मणो व्यक्तजन्मनः ।\n\nव्यज्यन्ते ते च सर्गादौ नामरूपैरनेकधा ॥ १०.९७४ ॥\n\nअंशेनैव वरारोहे न त्यजन्ति निकेतनम् ।\n\nपुर्यष्टकेन्द्रियैः सार्धमात्मा मन्त्रैर्विशोधयेत् ॥ १०.९७५ ॥\n\nपञ्चाष्टकं मूर्तयोऽष्टौ बुद्धितत्त्वमनुक्रमात् ।\n\nविशोध्यैवं प्रयत्नेन क्रोधाष्टकमतः परम् ॥ १०.९७६ ॥\n\nसंवर्तस्त्वेकवीरश्च कृतान्तो जननाशकः ।\n\nमृत्युहन्ता च रक्ताक्षो महाक्रोधश्च दुर्जयः ॥ १०.९७७ ॥\n\nनीलोत्पलदलाभानि तेषां वै भुवनानि तु ।\n\nएकैकस्य परीवारः कोटिर्दशसहस्रकम् ॥ १०.९७८ ॥\n\nक्रोधेश्वराष्टकादूर्ध्वं स्थितं तेजोष्टकं महत् ।\n\nबलाध्यक्षो गणाध्यक्षस्त्रिदशस्त्रिपुरान्तकः ॥ १०.९७९ ॥\n\nसर्वरूपश्च शान्तश्च निमेषोन्मेष एव च ।\n\nसहस्रैः पञ्चदशभिः परिवारोऽभिधीयते ॥ १०.७८० ॥\n\nअग्निरुद्राः स्मृता ह्यते तेजसा कृष्णवर्णकाः ।\n\nकूर्माकाराणि चित्राणि तेषां वै भुवनानि तु ॥ १०.९८१ ॥\n\nअत ऊर्ध्वं समाख्यातं योगाष्टकमनुत्तमम् ।\n\nअकृतं च कृतं चैव रैभवं ब्राह्ममेव च ॥ १०.९८२ ॥\n\nवैष्णवं त्वथ कौमारमौमं श्रैकण्ठमेव च ।\n\nक्रीडन्ति योगिनस्तत्र भुवनैः स्फटिकप्रभैः ॥ १०.९८३ ॥\n\nततः साक्षाद्भगवती जगन्माता व्यवस्थिता ।\n\nउमा त्वमेया विश्वस्य विश्वयोनिः स्वयम्भवा ॥ १०.९८४ ॥\n\nतप्तजाम्बूनदनिभा ह्युदयादित्यसप्रभा ।\n\nमहापीठे मणिमये सिंहाष्टकयुते शुभे ॥ १०.९८५ ॥\n\nशतयोजनविस्तीर्णे दिव्यस्रग्धामलालिते ।\n\nदिव्यकुण्डलिनी देवी महाहारविभूषिता ॥ १०.९८६ ॥\n\nविजयाग्रे महाभागा श्रीरिवोत्तमरूपिणी ।\n\nजया च पद्मगर्भाभा सर्वालंकारभूषिता ॥ १०.९८७ ॥\n\nनन्दा च पद्मपत्राक्षी हारकेयूरभूषिता ।\n\nसर्वाभरणचित्राङ्गी सुनन्दा च मनोहरा ॥ १०.९८८ ॥\n\nपरिवार्य प्रतीहार्यः सर्वतः समुपस्थिताः ।\n\nत्रिंशत्कोटिसहस्राणि त्रिंशत्कोटिशतानि च ॥ १०.९८९ ॥\n\nमानस्यो दिव्यनार्यस्तास्तां सदा पर्युपासते ।\n\nविमानकोटिरेका च रुद्राणां भूरितेजसाम् ॥ १०.९९० ॥\n\nऔमा इति समाख्याताः वैमाना इति तेऽन्यथा ।\n\nउपासते तु तां देवीं मातरं तनया इव ॥ १०.९९१ ॥\n\nसावतीर्याण्डमध्ये तु मया सार्धं वरानने ।\n\nअनुग्रहार्थं लोकानां प्रादुर्भूता सनातनी ॥ १०.९९२ ॥\n\nकल्पे पूर्वे जगन्माता जगद्योनिर्द्वितीयके ।\n\nतृतीये शाम्भवी नाम चतुर्थे विश्वरूपिणी ॥ १०.९९३ ॥\n\nपञ्चमे नन्दिनी नाम षष्ठे चैव गणाम्बिका ।\n\nविभूतिः सप्तमे कल्पे सुभूतिश्चाष्टमे तथा ॥ १०.९९४ ॥\n\nआनन्दा नवमे कल्पे दशमे वामलोचना ।\n\nएकादशे वरारोहा द्वादशे च सुमङ्गला ॥ १०.९९५ ॥\n\nकल्पे त्रयोदशे देवि महातनुरुदाहृता ।\n\nकल्पे चतुर्दशे चैव अनन्ता नाम कीर्तिता ॥ १०.९९६ ॥\n\nभूतमाता पञ्चदशे षोडशे चोत्तमा स्मृता ।\n\nसहस्रधारा सप्तदशे सती चाष्टदशे पुरा ॥ १०.९९७ ॥\n\nचाक्षुषस्य मनोः कल्पे दक्षस्य दुहिता शुभा ।\n\nअवमानाच्च दक्षस्य स्वां तनुं त्वजहाः पुरा ॥ १०.९९८ ॥\n\nअमां कलां तु चन्द्रस्य पुनरापूर्य संस्थिता ।\n\nपुनर्हिमवताराध्य दुहिता त्वात्मनः कृता ॥ १०.९९९ ॥\n\nत्वं देवि साद्भुतं तप्त्वा तपः परमदुश्चरम् ।\n\nमां भर्तारं पुनः प्राप्य जातास्यङ्गरुहा प्रिये ॥ १०.१००० ॥\n\nकैलासनिलयश्चाहं त्वया सार्धं वरानने ।\n\nत्वं तनुर्वामभागस्य मत्तो नैव वियुज्यसे ॥ १०.१००१ ॥\n\nदक्षाध्वरे पुनर्जाता भद्रकालीति नामतः ।\n\nएकानंशापरा मूर्तिः सतीशानाद्विनिःसृता ॥ १०.१००२ ॥\n\nइदं चतुर्युगं प्राप्य द्वापरे विष्णुना सह ।\n\nमहिषस्य वधार्थाय उत्पन्ना कृष्णपिङ्गला ॥ १०.१००३ ॥\n\nकात्यायनीति दुर्गेति विविधैर्नामपर्ययैः ।\n\nमनुष्याणां तु भक्तानां वरदा भक्तवत्सला ॥ १०.१००४ ॥\n\nपूर्वमवावतीर्णासि विन्ध्यपर्वतमूर्धनि ।\n\nअत ऊर्ध्वं प्रवक्ष्यामि भुवनं वरवर्णिनि ॥ १०.१००५ ॥\n\nसुचार्विति तु विख्यातं सहस्रादित्यकान्तिमत् ।\n\nकैलासशिखराकारं शुद्धस्फटिकसप्रभम् ॥ १०.१००६ ॥\n\nमहाविमानकोटीभिरावृतं चक्रवर्तिनाम् ।\n\nतस्मिंस्तु भुवने दिव्ये सूर्यकोटिसमद्युतिः ॥ १०.१००७ ॥\n\nसहस्रबाहुचरणः सहस्रवदनेक्षणः ।\n\nउमापतिर्जगन्नाथः सर्वानुग्रहकृद्वरः ॥ १०.१००८ ॥\n\nभोगस्थानं समस्तं वै तत्रस्थं वामभागतः ।\n\nशतयोजनविस्तीर्णे नानारत्नविभूषिते ॥ १०.१००९ ॥\n\nदिव्यास्तरणसंछन्ने आदित्यशतसन्निभे ।\n\nआसने परमे दिव्ये रत्नपद्मविचित्रिते ॥ १०.१०१० ॥\n\nउपविष्टो महातेजा वृषभैरष्टभिर्वृतः ।\n\nहेमचीनाम्बरधरो हारकेयूरभूषितः ॥ १०.१०११ ॥\n\nधारयन्सुप्रदीप्ते च सूर्यमण्डलसन्निभे ।\n\nस्फुरन्मयूखसंघाते कुण्डले रश्मिसंकुले ॥ १०.१०१२ ॥\n\nधारयन्मकुटं मूर्ध्नि दिव्यरत्नविचित्रितम् ।\n\nदेदीप्यमानमत्युग्रं कैलासशिखरोपमम् ॥ १०.१०१३ ॥\n\nप्रलम्बोऽस्य महाहारः प्रभवद्रश्मिसंकुलः ।\n\nगाङ्गो हिमवतः शृङ्गात्पतितो निर्झरो यथा ॥ १०.१०१४ ॥\n\nत्रिंशत्कोटिसहस्रैस्तु त्रिंशत्कोटिशतैस्तथा ।\n\nशूलिभिर्जटिभिस्त्र्यक्षैर्दिव्याभरणभूषितैः ॥ १०.१०१५ ॥\n\nनानारूपधरैर्रुद्रैर्वृतो भूतगणैस्तथा ।\n\nदिव्याभिर्मानसीभिश्च नारीभिः परिवारितः ॥ १०.१०१६ ॥\n\nविमानशतकोटीभिरावृतः सर्व एव तु ।\n\nमातरः सप्त रूपिण्यो नानालंकारभूषिताः ॥ १०.१०१७ ॥\n\nपरिवार्य महात्मानं समन्तात्पर्यवस्थिताः ।\n\nब्राह्मी कमलपत्राभा दिव्याभरणभूषिता ॥ १०.१०१८ ॥\n\nआग्नेय्यां दिशि देवेशि स्थिता वै श्रीरिवापरा ।\n\nशङ्खगोक्षीरसंकाशा त्वैशान्यां तु वरानने ॥ १०.१०१९ ॥\n\nमाहेश्वरी महातेजास्तिष्ठते सुरपूजिता ।\n\nकौमारी पद्मगर्भाभा हारकेयूरभूषिता ॥ १०.१०२० ॥\n\nदिश्युत्तरस्यां देवेशि कामिनीपर्युपासिता ।\n\nस्निग्धनीलोत्पलनिभा हारकुण्डलमण्डैता ॥ १०.१०२१ ॥\n\nदक्षिणस्यां दिशि तु सा उपास्ते परमेश्वरम् ।\n\nवैष्णवीति च विख्याता शिवेन परमात्मना ॥ १०.१०२२ ॥\n\nनीलजीमूतसंकाशा सर्वाभरणभूषिता ।\n\nवारुण्यां दिशि देवेशि वाराही पर्युपस्थिता ॥ १०.१०२३ ॥\n\nशङ्खकुन्देन्दुधवला हारकुण्डलमण्डिता ।\n\nऐन्द्र्यां दिशि च सा देवी इन्द्राणी पर्युपस्थिता ॥ १०.१०२४ ॥\n\nकरालवदना दीप्ता सर्वाभरणभूषिता ।\n\nनैरृत्यां दिशि चामुण्डा उपास्ते परमेश्वरम् ॥ १०.१०२५ ॥\n\nन त्यजन्ति हि ता देवं सर्वभावसमन्वितम् ।\n\nअंशेन मानुषं लोकं ब्रह्मणा चावतारिताः ॥ १०.१०२६ ॥\n\nअसुराणां वधार्थाय मनुष्याणां हिताय च ।\n\nतपस्तप्त्वा महाघोरं ब्रह्मणा लोकधारिणा ॥ १०.१०२७ ॥\n\nरुरोश्चैव वधार्थाय मयापि त्ववतारिताः ।\n\nस्वच्छन्दास्तु पराश्चान्याः परव्योम्नि व्यवस्थिताः ॥ १०.१०२८ ॥\n\nस्वच्छन्दं पर्युपासीनाः परापरविभागतः ।\n\nउमैव सप्तधा भूत्वा नामरूपविपर्ययैः ॥ १०.१०२९ ॥\n\nएवं स भगवान्देवो मातृभिः परिवारितः ।\n\nआस्ते परमया लक्ष्म्या तत्रस्थो द्योतयञ्जगत् ॥ १०.१०३० ॥\n\nअस्योपरि तथा चाष्टौ मूर्तयस्तस्य धीमतः ।\n\nशर्वो भवश्च भगवान् रुद्रः पशुपतिस्तथा ॥ १०.१०३१ ॥\n\nईशानश्चैव भीमश्च महादेवोग्र एव च ।\n\nएताभिः कुरुते शर्वो मूर्तिभिः सृष्टिमुत्तमाम् ॥ १०.१०३२ ॥\n\nभूमिरापोऽनलो वायुराकाशं सूर्य एव च ।\n\nसोमश्च यजमानश्चेत्यष्टौ सृष्टिरियं स्मृता ॥ १०.१०३३ ॥\n\nसर्वात्मना तु ते तस्मिन्नन्यत्रैकांशतः स्थिताः ।\n\nएवमस्मिन्स्थितो देवो ब्रह्मलोकोर्ध्वतस्तथा ॥ १०.१०३४ ॥\n\nमेरोश्च मूर्धनीशानो योगाष्टकमथेष्यते ।\n\nश्रीकण्ठ इति नाम्ना च कैलासनिलयस्तथा ॥ १०.१०३५ ॥\n\nशर्वाद्याभिश्च तनुभिरष्टाभिर्व्याप्य तिष्ठति ।\n\nये तु माहेश्वरं योगं सगुणं पर्युपासते ॥ १०.१०३६ ॥\n\nभक्त्या च ब्रह्मचर्येण सत्येन च दमेन च ।\n\nदृष्ट्वा देहस्थमात्मानं तेऽत्र यान्ति मनीषिणः ॥ १०.१०३७ ॥\n\nदृष्ट्वा च मण्डलं तस्य भक्त्या च परया भृशम् ।\n\nमुक्तद्वैता यतात्मानस्तत्र यान्ति मनीषिणः ॥ १०.१०३८ ॥\n\nतेषां चैवोपरिष्टात्तु सुशिवा द्वादश स्थिताः ।\n\nवामो भीमस्तथेशश्च शिवः शर्वस्तथैव च ॥ १०.१०३९ ॥\n\nविद्यानामधिपश्चैव एकवीरः प्रचण्डधृत् ।\n\nईशानश्चाप्युमाभर्ता अजेशोऽनन्त एव च ॥ १०.१०४० ॥\n\nतथा एकशिवश्चापि सुशिवा द्वादश स्मृताः ।\n\nसर्वे कुङ्कुमसंकाशाः सूर्यकोटिसमप्रभाः ॥ १०.१०४१ ॥\n\nभुवनेषु विचित्रेषु शङ्खाकारेषु संस्थिताः ।\n\nअत ऊर्ध्वं वीरभद्रो मण्डलाधिपतिः प्रभुः ॥ १०.१०४२ ॥\n\nतत्सायुज्यमनुप्राप्य तेनैव सह मोदते ।\n\nअत ऊर्ध्वं महादेवि महादेवाष्टकं विदुः ॥ १०.१०४३ ॥\n\nमहादेवो महातेजा वामदेवभवोद्भवौ ।\n\nएकपिङ्गेक्षणेशानौ भुवनेशपुरःसराः ॥ १०.१०४४ ॥\n\nअङ्गुष्ठमात्रसहिता महादेवाष्टके शिवाः ।\n\nमायाञ्जनविनिर्मुक्ताः परमेशानसंमताः ॥ १०.१०४५ ॥\n\nबुद्धितत्त्वे समासने भुवनेशा मयोदिताः ।\n\nअथोर्ध्वं गुणतत्त्वं तु तस्मिंश्चैव व्यवस्थितम् ॥ १०.१०४६ ॥\n\nगुरुपङ्क्तित्रयं दिव्यं गुणैरन्तरितं स्थितम् ।\n\nप्रथमा तमसः पङ्क्तिरुपरिष्टाद्व्यवस्थिता ॥ १०.१०४७ ॥\n\nतेषां नामानि कथ्यन्ते यथावदनुपूर्वशः ।\n\nशिवः प्रभुर्वामदेवश्चण्डश्चैव प्रतापवान् ॥ १०.१०४८ ॥\n\nप्रह्लादश्चोत्तमो भीमः करालः पिङ्गलस्तथा ।\n\nमहेन्द्रो दिनकृच्चैव प्रतोदो दक्ष एव च ॥ १०.१०४९ ॥\n\nकलेवरश्च विख्यातस्तथा चैव कटङ्कटः ।\n\nअम्बुहर्ता च नारीशः श्वेत ऋग्वेद एव च ॥ १०.१०५० ॥\n\nयजुर्वेदः सामवेदस्त्वथर्वा सुशिवस्तथा ।\n\nविरूपाक्षस्तथा ज्येष्ठो विप्रो नारायणस्तथा ॥ १०.१०५१ ॥\n\nगण्डो नरो यमो माली गहनेशश्च पीडनः ।\n\nप्रथमा पङ्क्तिरुद्दिष्टा रुद्रैर्द्वात्रिंशता स्मृता ॥ १०.१०५२ ॥\n\nरजसश्चोपरिष्टात्तु द्वितीया पङ्क्तिरुच्यते ।\n\nशुक्लो दासः सुदासश्च लोकाक्षः सूर्य एव च ॥ १०.१०५३ ॥\n\nसुहोत्र एकपादश्च गृहश्चैव शिवेश्वरः ।\n\nगौतमश्चैव योगीशो दधिबाहुस्तथापरः ॥ १०.१०५४ ॥\n\nऋषभश्चैव गोकर्णो देवश्चैव महेश्वरः ।\n\nगुह्येशानः शिखण्डी च जटी माली तथोग्रकः ॥ १०.१०५५ ॥\n\nभृगुः शिखि तथा शूली सुगतिश्च सुपालनः ।\n\nअट्टहासो दारुकश्च लाङ्गलिश्चातिदण्डकः ॥ १०.१०५६ ॥\n\nभवनश्च तथा भव्यो लकुलेशस्तथैव च ।\n\nत्रिंशद्रुद्राः समाख्याता द्वितीया पङ्क्तिरुत्तमा ॥ १०.१०५७ ॥\n\nसत्त्वस्य चोपरिष्टात्तु तृतीया पङ्क्तिरुच्यते ।\n\nदेवोऽरुणो दीर्घबाहुरतिभूतिश्च स्थाणुकः ॥ १०.१०५८ ॥\n\nसद्योजातस्तथा झिण्ठि षण्मुखश्चतुराननः ।\n\nचक्रपाणिश्च कूर्माख्यस्त्वर्धनारीश्वरस्तथा ॥ १०.१०५९ ॥\n\nकपाली भूर्भुवश्चैव वषट्कारस्तथैव च ।\n\nवौषट्कारस्तथा स्वाहा स्वधा च परिकीर्तितः ॥ १०.१०६० ॥\n\nसंवर्तकश्च भस्मेशः कामनाशन एव च ।\n\nएकविंशतिरुद्रास्तु पङ्क्तिरेषा तृतीयका ॥ १०.१०६१ ॥\n\nज्ञानयोगबलोपेताः क्रीडन्ते दैशिकोत्तमाः ।\n\nसंसारपाशनिर्मुक्ताः महामोहविवर्जिताः ॥ १०.१०६२ ॥\n\nत्रिनेत्रा गुरवः सर्वे शुद्धस्फटिकनिर्मलाः ।\n\nसर्वज्ञाः सर्वगाश्चैव लोकानुग्रहकारकाः ॥ १०.१०६३ ॥\n\nगजाकाराणि दिव्यानि सर्वेषां भुवनानि तु ।\n\nबुद्धेः प्रकृतिपर्यन्ते ये रुद्रास्तान्निबोध मे ॥ १०.१०६४ ॥\n\nशतद्वयं सप्तकं च भुवनानां वरानने ।\n\nअन्तर्भूताः स्थिताश्चान्ये ये ते नोक्ता वरानने ॥ १०.१०६५ ॥\n\nगुणानामुपरिष्टात्तु प्रधानं परिकीर्तितम् ।\n\nतत्र ये संस्थिता रुद्राः कथयामि समासतः ॥ १०.१०६६ ॥\n\nक्रोधेश्वरश्च संवर्तो ज्योतिः पिङ्गलक्रूरदृक् ।\n\nपञ्चान्तकैकवीरौ च शिखेदसहितेश्वराः ॥ १०.१०६७ ॥\n\nतत्त्वे तु प्राकृते रुद्र महावीर्याः प्रकीर्तिताः ।\n\nगुणानां या पराकाष्ठा तत्प्रधानमिहोच्यते ॥ १०.१०६८ ॥\n\nअतः पुरुषतत्त्वे तु भुवनानि निबोध मे ।\n\nअम्बा च सलिला ओघा वृष्टिः सार्धं च तारया ॥ १०.१०६९ ॥\n\nसुतारा च सुनेत्रा च कुमारी च ततः परम् ।\n\nउत्तमाम्भसिका चैव तुष्टयो नव कीर्तिताः ॥ १०.१०७० ॥\n\nतारा चैव सुतारा च तारयन्ती प्रमोदिका ।\n\nप्रमोदिता मोदमाना रम्यका च ततः परम् ॥ १०.१०७१ ॥\n\nसदाप्रमुदिका चैव सिद्ध्यष्टकमुदाहृतम् ।\n\nअणिमा लघिमा चैव महिमा प्राप्तिरेव च ॥ १०.१०७२ ॥\n\nप्राकाम्यं च तथेशित्वं वशित्वं यदुदाहृतम् ।\n\nयत्रकामावसायित्वमणिमाद्यष्टकं स्मृतम् ॥ १०.१०७३ ॥\n\nअथोर्ध्वं गुरुशिष्याणां पङ्क्तित्रयमतः शृणु ।\n\nमस्करी पूरणः कृत्स्नः कपिलः काश एवच ॥ १०.१०७४ ॥\n\nसनत्कुमारगौतमवसिष्ठाद्यांशकास्तथा ।\n\nकश्यपो नासिकेतुश्च गालवो भौतिकस्तथा ॥ १०.१०७५ ॥\n\nशाकल्यश्च समाख्यातो दुर्वासाः परमस्त्वृषिः ।\n\nवाल्मीकिश्च गुरुश्रेष्ठः सपराशरगालवः ॥ १०.१०७६ ॥\n\nपिप्पलादाश्च सौमित्रिर्वायुपुत्रो भदन्तकः ।\n\nमस्कर्यादिभदन्तान्ता दृष्टादृष्टस्य वादिनः ॥ १०.१०७७ ॥\n\nद्वाविंशतिर्गुरुवराः प्रथमा पङ्क्तिरिष्यते ।\n\nजह्नुश्च तृणबिन्दुश्च मुनिस्तार्क्ष्यस्तथैव च ॥ १०.१०७८ ॥\n\nध्यानाश्रयोऽथ दीर्घश्च होता जागर एव च ।\n\nअगस्त्यो वसुभौमश्च उपाध्यायश्च कीर्तितः ॥ १०.१०७९ ॥\n\nशुक्रो भृग्वगिरा रामो जमदग्निसुतोऽध्वगः ।\n\nस्थूलशिरा बालखिल्यो मनुश्चेति प्रकीर्तितः ॥ १०.१०८० ॥\n\nवज्रात्रेयो विशुद्धश्च शिवश्चारुरथानुगः ।\n\nजह्न्वादिचारुपर्यन्ता द्वितीया पङ्क्तिरिष्यते ॥ १०.१०८१ ॥\n\nहरो झिण्ठी प्रतोदश्च अमरेशश्चतुर्थकः ।\n\nकृष्णपिङ्गेशरुद्रश्च इन्द्रजिद्वृषकः शिवः ॥ १०.१०८२ ॥\n\nयमः क्रूरश्च विख्यातो गङ्गाधर उमापतिः ।\n\nभूतेश्वरः कपालीशः शङ्करश्च तथैव च ॥ १०.१०८३ ॥\n\nअर्धनारीश्वरश्चैव पिङ्गलश्च तथापरः ।\n\nमहाकालश्च संवर्तो मण्डली त्वेकवीरकः ॥ १०.१०८४ ॥\n\nतथा चान्यश्च विख्यातो भारभूतेश्वरो ध्रुवः ।\n\nजह्न्वादिचारुपर्यन्ता ऋषयः पञ्चविंशतिः ॥ १०.१०८५ ॥\n\nहरादयो ध्रुवान्ताश्च गुरवो विंशतिः स्मृताः ।\n\nपङ्क्तित्रयं समाख्यातमृषीणां गुरुशिष्ययोः ॥ १०.१०८६ ॥\n\nनाडीविद्याष्टकं देवि कथयामि त्वतः परम् ।\n\nइडा च चन्द्रिणी गौरी शान्तिः शान्तिकरी तथा ॥ १०.१०८७ ॥\n\nमाला च मालिनी चैव स्वाहा चैव स्वधा तथा ।\n\nअथोपरिष्टाद्देवेशि विग्रहाष्टकमुच्यते ॥ १०.१०८८ ॥\n\nकार्यं च करणं चैव सुखदुःखकरं तथा ।\n\nज्ञानं साध्यं च विख्यातं साधनं कारणं तथा ॥ १०.१०८९ ॥\n\nदेहपाशानतो वक्ष्ये धर्मं च दशधोदितम् ।\n\nअहिंसा सत्यमस्तेयं ब्रह्मचर्यमकल्कता ॥ १०.१०९० ॥\n\nअक्रोधो गुरुशुश्रूषा शौचं सन्तोष आर्जवम् ।\n\nएवं दशविधो धर्मो येनोक्तो धर्मकृन्नरः ॥ १०.१०९१ ॥\n\nविकारान्षोडशाख्यास्ये परभावेन संस्थितान् ।\n\nरसो गन्धश्च रूपं च स्पर्शः शब्दस्तथैवच ॥ १०.१०९२ ॥\n\nतन्मात्रपञ्चकं ख्यातमिन्द्रियाणि निबोध मे ।\n\nवाक्पाणिपादं पायुश्च उपस्थः कर्मसंज्ञकम् ॥ १०.१०९३ ॥\n\nश्रोत्रं त्वक्चक्षुषी जिह्वा नासिका पञ्चमी स्मृता ।\n\nबुद्धीन्द्रियाणि देवेशि मनः षोडशकं स्मृतम् ॥ १०.१०९४ ॥\n\nदेहपाशाः समाख्याताः अतोबुद्धिगुणान्विदुः ।\n\nधर्मोज्ञानं च वैराग्यमैश्वर्यं च ततः परम् ॥ १०.१०९५ ॥\n\nअधर्मश्च तथाज्ञानमवैराग्यमनीशिता ।\n\nअहंकारं च त्रिविधं प्रवक्ष्याम्यनुपूर्वशः ॥ १०.१०९६ ॥\n\nवैकारिकं तैजसं च भूतादिं च यथाक्रमम् ।\n\nदीक्षाकाले यथा शुद्धिस्तथा चैषां निबोध मे ॥ १०.१०९७ ॥\n\nतमो रजस्तथा सत्त्वं शोधयेदनुपूर्वशः ।\n\nशब्दः स्पर्शस्तथा रूपं रसो गन्धश्च पञ्चमः ॥ १०.१०९८ ॥\n\nविषयाश्च समाख्याताः शोधनीयाः प्रयत्नतः ।\n\nकामः क्रोधश्च लोभश्च मोहः पैशुन्यमेव च ॥ १०.१०९९ ॥\n\nजन्ममृत्युजराव्याधिक्षुत्तृट्तृष्णास्तथैव च ।\n\nविषादश्च भयं चैव मदो हर्षणमेव च ॥ १०.११०० ॥\n\nरागो द्वेषश्च वैचित्त्यं कुपितानृतद्रोहिता ।\n\nमाया मात्सर्यधर्मश्च अधर्मश्चास्वतन्त्रता ॥ १०.११०१ ॥\n\nआगन्तुकाश्च बोधव्याः गणपाशान्निबोध मे ।\n\nदेवी नन्दिमहाकालौ गणेशो वृषभस्तथा ॥ १०.११०२ ॥\n\nभृङ्गी चण्डीश्वरश्चैव कार्तिकेयोऽष्टमः स्मृतः ।\n\nअनन्तस्त्रितनुः सूक्ष्मः श्रीकण्ठश्च शिवोत्तमः ॥ १०.११०३ ॥\n\nशिखण्डी चैकनेत्रश्च एकरुद्रस्तथापरः ।\n\nविद्येश्वरात्मकान्पाशान् दीक्षाकाले विशोधयेत् ॥ १०.११०४ ॥\n\nउक्तानुक्ताश्च ये चात्र अन्यतन्त्रोक्तलक्षणाः ।\n\nपौरुषेये तु शोध्यास्ते ततो मुच्येत पुद्गलः ॥ १०.११०५ ॥\n\nअथोर्ध्वे नियतिर्ज्ञेया तस्यां रुद्रान्निबोध मे ।\n\nवामदेवस्तथा शर्वस्तथा चैव भवोद्भवौ ॥ १०.११०६ ॥\n\nवज्रदेहः प्रभुश्चैव धाता च क्रमविक्रमौ ।\n\nसुप्रभेदश्च दशमो नियत्यां शङ्कराः स्मृताः ॥ १०.११०७ ॥\n\nयत्तद्धृदि स्थितं पद्ममात्मा तत्र व्यवस्थितः ।\n\nनियतिदलमहङ्कार केसरं बुद्धिकर्णिकम् ॥ १०.११०८ ॥\n\nकालतत्त्वे शिवा ज्ञेया कथयामि समासतः ।\n\nशुद्धो बुद्धः प्रबुद्धश्च प्रशान्तः परमाक्षरः ॥ १०.११०९ ॥\n\nशिवश्च सुशिवश्चैव ध्रुवश्चाक्षरशम्भुराट् ।\n\nदशैते तु शिवा ज्ञेयाः कालतत्त्वे वरानने ॥ १०.१११० ॥\n\nहेमाभाः शङ्कराः प्रोक्ताः शिवः स्फटिकसन्निभाः ।\n\nएकैकस्य विनिर्दिष्टा परिवारो यशस्विनि ॥ १०.११११ ॥\n\nकोटिरेका तथान्यानि सहस्राणि तु षोडश ।\n\nकूर्माकाराणि सर्वेषां प्रोक्तानि भुवनानि तु ॥ १०.१११२ ॥\n\nअत ऊर्ध्वं हरिहरौ रागतत्त्वे निबोध मे ।\n\nसुहृष्टः सुप्रहृष्टश्च सुरूपो रूपवर्धनः ॥ १०.१११३ ॥\n\nमनोन्मनो महाधीरः वीरेशाः परिकीर्तिताः ।\n\nरागतत्त्वे प्रवक्ष्यामि येऽन्ये रुद्रा व्यवस्थिताः ॥ १०.१११४ ॥\n\nकल्याणः पिङ्गलो बभ्रुर्वीरश्च प्रब्भवस्तथा ।\n\nमेधातिथिश्च्छन्दकश्च दाहकः शास्त्रकारिणः ॥ १०.१११५ ॥\n\nपञ्चशिष्यास्तथाचार्या दशैते संव्यवस्थिताः ।\n\nविद्यातत्त्वमतश्चोर्ध्वं तस्मिन्वै भुवनं शृणु ॥ १०.१११६ ॥\n\nवामो ज्येष्ठश्च रौद्रश्च कलो विकरणस्तथा ।\n\nबलविकरणश्चैव बलप्रमथनस्तथा ॥ १०.१११७ ॥\n\nसर्वभूतदमनश्च तथा चैव मनोन्मनः ।\n\nकलातत्त्वे महादेवि महादेवत्रयं स्थितम् ॥ १०.१११८ ॥\n\nमहादेवो महातेजा महाज्योतिः प्रतापवान् ।\n\nकलातत्त्वं समाख्यातं समासेन वरानने ॥ १०.१११९ ॥\n\nएते रुद्रा महादेवि त्रिनेत्राश्चन्द्रशेखराः ।\n\nरुद्रकोटिसहस्रैस्तु समन्तात्परिवारिताः ॥ १०.११२० ॥\n\nशुद्धस्फटिकसङ्काशाः योगैश्वर्यबलान्विताः ।\n\nरागे रक्तास्तु विज्ञेया ज्ञानयोगबलोत्कटाः ॥ १०.११२१ ॥\n\nछत्राकारास्तु तेषां वै गृहा रत्नविचित्रिताः ।\n\nउपरिष्टाद्भवेन्माया कथयामि समासतः ॥ १०.११२२ ॥\n\nव्याप्य या वै त्वधोध्वानं वैश्वरूप्येण संस्थिता ।\n\nतत्र रुद्रा महाभागा द्वादशैव महाबलाः ॥ १०.११२३ ॥\n\nगहनश्च असाध्यश्च तथा हरिहरः प्रभुः ।\n\nदशेशानश्च देवेशि त्रिगलो गोपतिस्तथा ॥ १०.११२४ ॥\n\nअधःपुटे तु विज्ञेया मायातत्त्वे वरानने ।\n\nक्षेमेशो ब्रह्मणः स्वामी विद्येशानस्तथैव च ॥ १०.११२५ ॥\n\nविद्येशश्च शैवश्चैव अनन्तः षष्ठ उच्यते ।\n\nऊर्ध्वमायापुटस्थास्तु रुद्रा एते प्रकीर्तिताः ॥ १०.११२६ ॥\n\nएषां मध्ये तु भगवाननन्तेशो जगत्पतिः ।\n\nउद्भवं भावयित्वा तु स्वेच्छया कुरुते प्रभुः ॥ १०.११२७ ॥\n\nसर्वज्ञः सर्वकर्ता च निग्रहानुग्रहे रतः ।\n\nप्रथमेन तु भेदेन रुद्रा द्वादश कीर्तिताः ॥ १०.११२८ ॥\n\nअस्मिंस्तु ये यथा रुद्रा मायातत्त्वे व्यवस्थिताः ।\n\nतथाहं कथयिष्यामि भेदत्रयविभागशः ॥ १०.११२९ ॥\n\nगोपतिश्च ततो देवि अधोग्रन्थौ व्यवस्थितः ।\n\nग्रन्थ्यूर्ध्वे संस्थितो विश्वस्त्रिकलः क्षेम एव च ॥ १०.११३० ॥\n\nब्रह्मणोऽधिपतिश्चैव शिवश्चेति स पञ्चमः ।\n\nअध ऊर्ध्वमनन्तस्तु पाशाश्चैवात्र संस्थिताः ॥ १०.११३१ ॥\n\nपूर्वं वै कथिता देवि अतो ऋषिकुलं भवेत् ।\n\nयोनिर्वागीश्वरी चैव यस्यां जातो न जायते ॥ १०.११३२ ॥\n\nओंकारसाध्यधातारो दमनेशस्ततः परम् ।\n\nध्यानं भस्मेशमेवाहुः प्रमाणानि तदूर्ध्वतः ॥ १०.११३३ ॥\n\nपञ्चार्थं गुह्यमेवाहू रुद्राङ्कुशमतः परम् ।\n\nहृदयं लक्षणं चैव व्युहमाकर्षमेव च ॥ १०.११३४ ॥\n\nआदर्शं च तथैवेह अष्टमं परिकीर्तितम् ।\n\nएते परिवृता देवि रुद्रकोटिसहस्रकैः ॥ १०.११३५ ॥\n\nनानावर्णविचित्राश्च नानाब्भरणभूषिताः ।\n\nनानानारीसहस्रैस्तु रमन्ते पत्युरिच्छया ॥ १०.११३६ ॥\n\nत्रिनेत्राः शूलिनः सर्वे जटाचन्द्रकीरीटिनः ।\n\nअलुप्तशक्तिविभवा मायातत्त्वाधिकारिणः ॥ १०.११३७ ॥\n\nभुवनेषु विचित्रेषु योन्याकारेषु संस्थिताः ।\n\nअतः परं भवेन्माया सर्वजन्तुविमोहिनी ॥ १०.११३८ ॥\n\nनिर्वैरपरिपन्थिन्या तया भ्रमितबुद्धयः ।\n\nइदं तत्त्वमिदं नेति विवदन्तीह वादिनः ॥ १०.११३९ ॥\n\nसत्पथं तु परित्यज्य नयति द्रुतमुत्पथम् ।\n\nगुरुदेवाग्निशास्त्रस्य ये न भक्ता नराधमाः ॥ १०.११४० ॥\n\nअसद्युक्तिविचारज्ञाः शुष्कतर्कावलंबिनः ।\n\nभ्रमयत्येव तान्माया ह्यमोक्षे मोक्षलिप्सया ॥ १०.११४१ ॥\n\nशिवदीक्षासिना च्छिन्ना न प्ररोहेत्तु सा पुनः ।\n\nअथोपरि महाविद्या सर्वविद्याभवोद्भवा ॥ १०.११४२ ॥\n\nजगतः प्रलयोत्पत्तिविभूतिनिधिरव्यया ।\n\nसा एव परमा देवी वागीशीति निगद्यते ॥ १०.११४३ ॥\n\nअष्टवर्गविभिन्ना च विद्या सा मातृकैव तु ।\n\nभुवनानि प्रवक्ष्यामि यथावदनुपूर्वशः ॥ १०.११४४ ॥\n\nवामा ज्येष्ठा तथा रौद्री काली विकरणी तथा ।\n\nबलविकरणी चैव बलप्रमथनी ताथा ॥ १०.११४५ ॥\n\nदमनी सर्वभूतानां तथा चैव मनोन्मनी ।\n\nतप्तचामीकराकाराः पञ्चवक्त्रास्त्रिलोचनाः ॥ १०.११४६ ॥\n\nअमोघवीर्याः सर्वज्ञाः सर्वतः सर्वदा स्थिताः ।\n\nसर्वज्ञानुगताः सर्वाः सर्वाभरणभूषिताः ॥ १०.११४७ ॥\n\nसर्वलक्षणसम्पन्नः सर्वैश्वर्यसमन्विताः ।\n\nप्रधानाः सप्त कोट्यस्तु मन्त्राणां या व्यवस्थिताः ॥ १०.११४८ ॥\n\nएकैकस्य परीवारो लक्षायुतसहस्रशः ।\n\nपद्माकारेषु दिव्येषु क्रीडन्ति भुवनेषु ते ॥ १०.११४९ ॥\n\nत्रिगुणी ब्रह्मवेताली स्थाणुमत्यम्बिका परा ।\n\nरूपिणी मर्दिनी ज्वाला सप्तसङ्ख्यास्तदीश्वराः ॥ १०.११५० ॥\n\nविद्याराज्ञ्यः समाख्याताः दीक्षाकाले विशोधयेत् ।\n\nबाह्ये तस्यैश्वरं तत्त्वं भुवनान्यत्र मे शृणु ॥ १०.११५१ ॥\n\nअष्टविद्येश्वरैर्युक्तो वीतमायो निरञ्जनः ।\n\nस्थितिसंहारकर्ता वै मोक्षैश्वर्यप्रदायकः ॥ १०.११५२ ॥\n\nतस्यासनं तु विस्तीर्णं सहस्रदलसम्मितम् ।\n\nतिस्रः कोट्योऽर्धकोटिश्च मन्त्रास्तस्यासने स्थिताः ॥ १०.११५३ ॥\n\nतत्रस्थ ईश्वरो देवो वरदः सार्वतोमुखः ।\n\nपञ्चवक्त्रः सुतेजस्को दशबाहुस्त्रिलोचनः ॥ १०.११५४ ॥\n\nगोक्षीरधवलः सौम्यो नागयज्ञोपवीतवान् ।\n\nदिव्याम्बरधरो देवो दिव्यगन्धानुलेपनः ॥ १०.११५५ ॥\n\nसर्वलक्षणसंपूर्णः सर्वाभरणभूषितः ।\n\nत्रिशूलपाणीन्दुमौलिर्जटामुकुटमण्डितः ॥ १०.११५६ ॥\n\nप्रसन्नवदनः कान्तो योगैश्वर्यप्रदायकः ।\n\nवरदाभयहस्तश्च ध्येयोऽसावीशयोगिभिः ॥ १०.११५७ ॥\n\nतस्योत्सङ्गगता विद्या सर्वविद्यासमास्रिता ।\n\nदिव्यवस्त्रपरीधाना दिव्यमाल्यानुलेपना ॥ १०.११५८ ॥\n\nदिव्यस्रग्दाममालाभिर्मुक्ताहारैर्विभूषिता ।\n\nमुक्ताफलप्रतीकाशा पञ्चवक्त्रा त्रिलोचना ॥ १०.११५९ ॥\n\nआराधिता विधानेन वेदयेज्ज्ञानिनः सदा ।\n\nप्रहसन्तीव सा भाति महेशवदनेक्षणात् ॥ १०.११६० ॥\n\nविद्येश्वरानतो वक्ष्ये पूर्वादीशान्तगान्क्रमात् ।\n\nअनन्तश्चैव सूक्ष्मश्च तथा चैव शिवोत्तमः ॥ १०.११६१ ॥\n\nएकनेत्रैकरुद्रौ च त्रिनेत्रश्च प्रकीर्तितः ।\n\nश्रीकण्ठश्च शिखण्डी च ज्ञेया विद्येश्वराः क्रमात् ॥ १०.११६२ ॥\n\nअतो रूपमवस्थानं तत्र रुद्रान्निबोध मे ।\n\nधर्मो ज्ञानं च वैराग्यमैस्वर्यं च चतुर्थकम् ॥ १०.११६३ ॥\n\nसूक्ष्मावरणमूर्ध्वेऽतः तत्र शक्तित्रयं विदुः ।\n\nवामा ज्येष्ठा च रौद्री च शक्तयः समुदाहृताः ॥ १०.११६४ ॥\n\nपरिवारस्तु तासां वै कोट्योऽनेकास्तु सङ्ख्यया ।\n\nसर्वे सर्वगता मन्त्राः सर्वज्ञाः सर्वकामदा ॥ १०.११६५ ॥\n\nशूद्धस्फटिकसङ्काशास्त्रिनेत्राः शूलपाणयः ।\n\nसर्वलक्षणसंपन्नाः सर्वाभरणभूषिताः ॥ १०.११६६ ॥\n\nसर्वैश्वर्यसुसम्पूर्णाश्चारुचन्द्रार्धशेखराः ।\n\nशतपत्राब्जभाकारैः शुद्धहारेन्दुरश्मिभिः ॥ १०.११६७ ॥\n\nनानारत्नोज्ज्वलैश्चित्रैः प्राकारैस्तोरणाकुलैः ।\n\nईश्वरानुगताः सर्वे तिष्ठन्ति भुवनेषु ते ॥ १०.११६८ ॥\n\nतमाराधयितुं देवं पूज्यन्ते सर्वकर्मसु ।\n\nव्रतं पाशुपतं दिव्यं ये चरन्ति जितेन्द्रियाः ॥ १०.११६९ ॥\n\nभस्मनिष्ठा जपध्यानास्ते व्रजन्त्येश्वरं पदम् ।\n\nतत्रेश्वरस्तु भगवान् देवदेवो निरञ्जनः ॥ १०.११७० ॥\n\nअधिकारं प्रकुरुते शिवेच्छाविधिचोदितः ।\n\nदश पञ्च च शोध्यानि भुवनानीश्वरे क्रमात् ॥ १०.११७१ ॥\n\nतालुकोर्ध्वे विजानीयाद्दीक्षाकाले वरानने ।\n\nशुद्धावरणमूर्ध्वं तु तस्मिञ्च्छक्तिद्वयं स्मृतम् ॥ १०.११७२ ॥\n\nज्ञानं क्रिया च विख्यातं द्वे विद्ये चाप्यतः परम् ।\n\nभावसंज्ञाप्यभावाख्या तस्मिञ्च्छक्तिद्वये स्मृते ॥ १०.११७३ ॥\n\nतेजेशश्च ध्रुवेशश्च प्रमाणानां परं पदम् ।\n\nप्रमाणावरणे चोर्ध्वे कथयामि च मानतः ॥ १०.११७४ ॥\n\nब्रह्मा रुद्रः प्रतोदश्च अनन्तश्च चतुर्थकः ।\n\nसुशुद्धावरणं चोर्ध्वे तत्र रुद्रत्रयं विदुः ॥ १०.११७५ ॥\n\nएकाक्षः पिङ्गलो हंसः कथितं तु समासतः ।\n\nशिवावरणमूर्ध्वं तु तत्रैको ध्रुवसंज्ञकः ॥ १०.११७६ ॥\n\nसंस्थितो रुद्रराजस्य मोक्षावरणमूर्ध्वतः ।\n\nएकादशैव रुद्रांश्च कथयामि समासतः ॥ १०.११७७ ॥\n\nब्रह्मदन्किदिण्डिमुण्डाः सौरभश्च तथैवच ।\n\nजन्ममृत्युहरश्चैव प्रणीतः सुखदुःखदः ॥ १०.११७८ ॥\n\nविजृम्भितः समाख्याता स्तालूर्ध्वे तु व्यवस्थिताः ।\n\nपुनरूर्ध्वे ध्रुवं ज्ञेयं निरञ्जनपदं शुभम् ॥ १०.११७९ ॥\n\nईशशक्तित्रयं मूर्ध्नि कथितं चानुपूर्वशः ।\n\nइच्छाशक्त्यभिधानायाः अन्तर्भूताः प्रकीर्तिताः ॥ १०.११८० ॥\n\nप्रबुद्धावरणं चोर्ध्वे कथयामि समासतः ।\n\nप्रीतः प्रमुदितश्चैव प्रमोदश्च प्रलम्बकः ॥ १०.११८१ ॥\n\nविष्णुर्मदन एवाथ गहनः प्रथितस्तथा ।\n\nरुद्राष्टकं समाख्यातं विज्ञेयं प्राग्दिशः क्रमात् ॥ १०.११८२ ॥\n\nसमयावरणं चोर्ध्वे कथयामि समासतः ।\n\nप्रभवः समयः क्षुद्रो विमलश्च शिवस्तथा ॥ १०.११८३ ॥\n\nततो घनः समाख्यातो निरञ्जनस्ततः परम् ।\n\nरुद्रोङ्कारस्तु पञ्चैते तालूर्ध्वे तु विजानत ॥ १०.११८४ ॥\n\nएकोनषष्टिर्भुवनं ज्ञानशक्त्यादितः क्रमात् ।\n\nरुद्रोङ्कारान्तमित्येतद्दीक्षाकाले विशोधयेत् ॥ १०.११८५ ॥\n\nएकैकस्य परीवारः कोट्योऽनेकाः सहस्रशः ।\n\nत्रिनेत्रा वरदाः सर्वे शुद्धसामर्थ्यविग्रहाः ॥ १०.११८६ ॥\n\nशुद्धस्फटिकसङ्काशा दशबाह्विन्दुशेखराः ।\n\nत्रिशूलपाणयः सर्वे जटामुकुटमण्डिताः ॥ १०.११८७ ॥\n\nसर्वे सर्वगुणोपेताः सर्वज्ञाः सर्वदेश्वराः ।\n\nसार्वलक्षणसंपूर्णाः सर्वाभरणभूषिताः ॥ १०.११८८ ॥\n\nरुद्रकन्यासमाकीर्णा दिव्यैरूपैर्मनोहरैः ।\n\nसंक्रिडन्ते पुरवरैः शिवेच्छाविधिचोदिताः ॥ १०.११८९ ॥\n\nईश्वरस्य तथोर्ध्वे तु अधश्चैव सदाशिवात् ।\n\nसुशिवावरणं चोर्ध्वे तस्मिञ्ज्ञेयः सदाशिवः ॥ १०.११९० ॥\n\nत्रिपञ्चनयनो देवश्चन्द्रार्धकृतशेखरः ।\n\nवक्त्रपञ्चकसंयुक्तो दशबाहुर्महाबलः ॥ १०.११९१ ॥\n\nशुद्धस्फटिकसङ्काशः स्फुरन्वै दीप्ततेजसा ।\n\nसिंहासनोपविष्टस्तु श्वेतपद्मासनस्थितः ॥ १०.११९२ ॥\n\nपञ्चब्रह्माङ्गसहितः सकलाद्यैः समन्वितः ।\n\nदशभिश्च शिवैर्युक्तो रुद्राष्टादशकान्वितः ॥ १०.११९३ ॥\n\nसकलो निष्कलः शून्यः कलाढ्यः खमलङ्कृतः ।\n\nक्षपणश्च क्षयान्तस्थः कण्ठ्यौष्ठ्यश्चाष्टमः स्मृतः ॥ १०.११९४ ॥\n\nभ्रुवोर्मध्ये तु विज्ञेयो देवदेवः सदाशिवः ।\n\nसकलाद्यैर्वृतो देवः ओंकारेशादिभिः क्रमात् ॥ १०.११९५ ॥\n\nओंकारेशः शिवो दीप्तः कारणेशो दशेशकः ।\n\nसुशिवश्चैव कालेशः सूक्ष्मरूपः सुतेजसः ॥ १०.११९६ ॥\n\nशर्वश्च दशमः प्रोक्तः ऊर्ध्वान्तं संव्यवस्थिताः ।\n\nरुद्राश्चाष्टादश बहिः तेषां नामानि वै शृणु ॥ १०.११९७ ॥\n\nविजयस्त्वथ निःश्वासः स्वयम्भूश्चाग्निवीरराट् ।\n\nरौरवो मुकुटो विसरश्चन्द्रो बिम्बः प्रगीतवान् ॥ १०.११९८ ॥\n\nललितः सिद्धरुद्रश्च सन्तानः शर्व एव च ।\n\nपरश्च किरणश्चैव पारमेश्वर एव च ॥ १०.११९९ ॥\n\nसादाख्यस्तु समाख्यातः सकलो मन्त्रविग्रहः ।\n\nसर्वकारणमध्यक्षः सृष्टिसंहारकारकः ॥ १०.१२०० ॥\n\nभुक्तिमुक्तिप्रदाता च साधकानां क्रियावताम् ।\n\nकोटयः सप्तमन्त्राणामासने तस्य संस्थिताः ॥ १०.१२०१ ॥\n\nआसनं लक्षपत्राढ्यं चन्द्रकोट्ययुतप्रभम् ।\n\nवामाद्यैर्विभुपूर्वैश्च पञ्चवक्त्रैस्त्रिलोचनैः ॥ १०.१२०२ ॥\n\nताराद्यैः शक्तिभेदैश्च प्राग्दिशः परिवारितम् ।\n\nज्ञानशक्तिः क्रियाशक्तिर्वामे दक्षिणतः स्थिते ॥ १०.१२०३ ॥\n\nइच्छाशक्तिः परादेवि यया सर्वमधिष्ठितम् ।\n\nउत्पत्तिस्थितिसंहारांस्तिरोभावमनुग्रहम् ॥ १०.१२०४ ॥\n\nयया करोति देवेशः सर्वदा सर्वमध्वनि ।\n\nतस्योत्सङ्गगता सा तु नित्यं चैवात्मवर्तिनी ॥ १०.१२०५ ॥\n\nसा चेच्छा देवदेवस्य शिवस्य परमात्मनः ।\n\nस एवापररूपेण पञ्चमन्त्रमहातनुः ॥ १०.१२०६ ॥\n\nइच्छारूपधरः श्रीमान् देवदेवः सदाशिवः ।\n\nशक्तयस्तस्य याः प्रोक्ताः तथा वै मन्त्रनायकाः ॥ १०.१२०७ ॥\n\nएकैकं परितो देवि पद्मैरर्बुदकोटिभिः ।\n\nतथा खर्वनिखर्वैश्च प्रतिरूपैर्महाबलैः ॥ १०.१२०८ ॥\n\nविद्यारूपैः स्वरूपाढैरप्रमेयगुणान्वितैः ।\n\nसर्वलक्षणसंपन्नैः सर्वाभरणभूषितैः ॥ १०.१२०९ ॥\n\nहास्यलास्यविलासाढ्यैर्भ्रूक्षेपोन्मदविभ्रमैः ।\n\nचन्द्रकोटिशतप्रख्यैः प्रस्रवद्भिरिवामृतम् ॥ १०.१२१० ॥\n\nताभिः सार्धं सदा रुद्राः प्रकीडन्तीच्छया प्रभोः ।\n\nपुरवरैः सर्वतोभद्रैश्चन्द्रकोटिसमप्रभैः ॥ १०.१२११ ॥\n\nमायाधर्मविनिर्मुक्ता निर्मला विगतज्वराः ।\n\nअधिकारं प्रकुर्वन्ति सर्वज्ञामोघशक्तयः ॥ १०.१२१२ ॥\n\nअधिकारक्षये शान्ता जायन्ते सर्वगाः शिवाः ।\n\nपरप्रेर्याः पुनर्भूयो न भवन्ति कदाचन ॥ १०.१२१३ ॥\n\nसुशिवावरणं ख्यातं मन्त्रगर्भं वरानने ।\n\nबिन्द्वावरणमूर्ध्वेऽतश्चन्द्रकोटिसमप्रभम् ॥ १०.१२१४ ॥\n\nतत्र पद्मं महादीप्तं दशकोटिसमन्वितम् ।\n\nतत्र पद्मे स्थितो देवः शान्त्यतीतो महाद्युतिः ॥ १०.१२१५ ॥\n\nपञ्चवक्त्रो विशालाक्षो दशबाहुस्त्रीलोचनः ।\n\nतडित्सहस्रपुञ्जाभः स्फुरन्माणिक्यमण्डितः ॥ १०.१२१६ ॥\n\nनिवृत्तिश्च प्रतिष्ठा च विद्या शान्तिस्तथैव च ।\n\nपरिवारः स्मृतस्तस्य शान्त्यतीतस्य सुव्रते ॥ १०.१२१७ ॥\n\nतस्य वामे तु दिग्भागे शान्त्यतीता व्यवस्थिता ।\n\nपञ्चवक्त्राः स्मृताः सर्वा दशबाह्विन्दुशेखराः ॥ १०.१२१८ ॥\n\nबिन्दुतत्त्वं समाख्यातं पुरकोट्यर्बुदैर्वृतम् ।\n\nअर्धचन्द्रस्तदूर्ध्वे तु तदूर्ध्वे तु निरोधिका ॥ १०.१२१९ ॥\n\nएते द्वे तु महास्थाने पञ्चपञ्चकलान्विते ।\n\nज्योत्स्ना ज्योत्स्नावती कान्तिः सुप्रभा विमला शिवा ॥ १०.१२२० ॥\n\nअर्धचन्द्रे स्थिताह्येता निरोधिन्यां शृणु प्रिये ।\n\nरुन्धनी रोधनी रौद्री ज्ञानबोधा तमोपहा ॥ १०.१२२१ ॥\n\nअर्धमात्रः स्मृतो बिन्दुः स्वरूपश्च चतुष्कलः ।\n\nतस्याप्यर्धमर्धचन्द्रस्त्वष्टांशश्च निरोधिका ॥ १०.१२२२ ॥\n\nनिरोधयति देवान्सा ब्रह्माद्यांस्तु वरानने ।\n\nनिरोधिनीति विख्याता तां भित्त्वा तु वरानने ॥ १०.१२२३ ॥\n\nसादाख्यपरभावेन पञ्चमन्त्रकहातनुः ।\n\nतस्योर्ध्वे तु स्मृतो नादः स किञ्जल्करजः प्रभः ॥ १०.१२२४ ॥\n\nमहद्भिः पुरुषैर्व्याप्तः सूर्यकोट्ययुतप्रभैः ।\n\nतेषां वै नायिका वक्स्ये भुवने पञ्चसङ्ख्यया ॥ १०.१२२५ ॥\n\nइन्धिका दीपिका चैव रोचिका मोचिका तथा ।\n\nऊर्ध्वगा तु समाख्याता कलात्वेषा तु पञ्चमी ॥ १०.१२२६ ॥\n\nतस्मिन्पद्मं सुविस्तीर्णमूर्ध्वगेशः स्थितः प्रभुः ।\n\nचन्द्रार्बुदप्रतीकाशः पञ्चवक्त्रस्त्रिलोचनः ॥ १०.१२२७ ॥\n\nचन्द्रार्धशेखरः शान्तो दशबाहुर्महातनुः ।\n\nइन्धिकादिवृतो देवः शूलपाणिर्जटाधरः ॥ १०.१२२८ ॥\n\nऊर्ध्वगा तु कला तस्य नित्यमुत्सङ्गगामिनी ।\n\nततः सुषुम्णाभुवनं सुषुम्णा तत्र संस्थिता ॥ १०.१२२९ ॥\n\nसुषुम्णेशः स्थितस्तत्र चन्द्रकोट्ययुतप्रभः ।\n\nदशबाहुस्त्रिनेत्रश्च श्वेतपद्मोपरिस्थितः ॥ १०.१२३० ॥\n\nशशाङ्कशेखरः श्रीमान् पञ्चवक्त्रो महातनुः ।\n\nइडा च पिङ्गला चैव वामदक्षिणतः स्थिते ॥ १०.१२३१ ॥\n\nसुषुम्णा तु वरारोहे तुषारकणधूसरा ।\n\nश्वेतपद्मकरा देवी पद्ममालाविभूषिता ॥ १०.१२३२ ॥\n\nपञ्चवक्त्रा सुशोभाढ्या त्रिनेत्रा शूलधारिणी ।\n\nतस्योत्सङ्गगता देवी ध्यातव्या साधकादिभिः ॥ १०.१२३३ ॥\n\nग्रथितस्तु तया सर्वस्त्वध्वायमध ऊर्ध्वगः ।\n\nनाड्याधारस्तु नादो वै भित्त्वा सर्वमिदं जगत् ॥ १०.१२३४ ॥\n\nअधःशक्त्या विनिर्गतय यावद्ब्रह्माणमूर्ध्वतः ।\n\nनाड्या ब्रह्मबिले लीनस्त्वव्यक्तध्वनिरक्षरः ॥ १०.१२३५ ॥\n\nनदते सर्वभूतेषु शिवशक्त्या त्वधिष्ठितः ।\n\nएवं ज्ञात्वा वरारोहे शोधयेत्तं शिवाध्वरे ॥ १०.१२३६ ॥\n\nततो ब्रह्मबिलं ज्ञेयं रुद्रकोट्यर्बुदान्वितम् ।\n\nतत्र ब्रह्मा परो ज्ञेयः शशाङ्कशतसप्रब्भः ॥ १०.१२३७ ॥\n\nदशबाहुस्त्रिनेत्रश्च पञ्चवक्त्रेन्दुशेखरः ।\n\nत्रिशूलपाणिर्भगवाञ्जटामुकुटमण्डितः ॥ १०.१२३८ ॥\n\nब्रह्माणि तु परा शक्तिर्या सा मोक्षपथे स्थिता ।\n\nद्वारं या मोक्षमार्गस्य रोधयित्वा व्यवस्थिता ॥ १०.१२३९ ॥\n\nमोक्षमार्गप्रदात्री च ब्रह्मोत्सङ्गे च संस्थिता ।\n\nतां भित्त्वात्र वरारोहे गन्तव्यमूर्ध्वतः प्रिये ॥ १०.१२४० ॥\n\nअत ऊर्ध्वं स्थिता शक्तिः प्रसुप्तभुजगाकृतिः ।\n\nआधारो भुवनानां सा तां प्रवक्ष्यामि सुव्रते ॥ १०.१२४१ ॥\n\nसूक्ष्मा चैव सुसूक्ष्मा च तथा चान्यामृतामिता ।\n\nव्यापिनी मध्यतो ज्ञेया शेषाः पूर्वादितः क्रमात् ॥ १०.१२४२ ॥\n\nपञ्चवक्त्रास्त्रिनेत्राश्च सुतेजस्का महाबलाः ।\n\nशक्तितत्त्वं समाख्यातं शिवतत्त्वं शृणु प्रिये ॥ १०.१२४३ ॥\n\nपुरश्रेष्ठैरनेकैस्तु समन्तात्परिवारितम् ।\n\nहेमप्राकाररचितं रत्नमाणिक्यमण्डितम् ॥ १०.१२४४ ॥\n\nअशेषभोगसम्पन्नं सर्वकामगुणोदयम् ।\n\nभुवनानि प्रवक्ष्यामि तत्रैव संस्थितानि तु ॥ १०.१२४५ ॥\n\nव्यापकं व्योमरूपं च अनन्तानाथनाश्रितम् ।\n\nकारणानां पञ्चकं च शिवतत्त्वे व्यवस्थितम् ॥ १०.१२४६ ॥\n\nतत्र पद्मं सुविस्थीर्णमनन्तानन्तसम्भवम् ।\n\nतस्य पद्मस्य मध्यस्थो देवश्चायमनाश्रितः ॥ १०.१२४७ ॥\n\nपञ्चवक्त्रधरः शान्तः सर्वज्ञः परमेश्वरः ।\n\nदशबाहुर्महादीप्तः सृष्टिसंहारकारकः ॥ १०.१२४८ ॥\n\nसर्वानुग्रहकर्ता च प्रणतार्तिविनाशनः ।\n\nभुक्तिमुक्तिप्रदाता च सूर्यकोट्यर्बुदप्रभः ॥ १०.१२४९ ॥\n\nस्फुरन्मुकुटमाणिक्यः समन्तादुपशोभितः ।\n\nदिव्याम्बरधरो देवो दिव्यगन्धानुलेपनः ॥ १०.१२५० ॥\n\nपद्मासनोन्नतोरस्कः शशाङ्ककृतशेखरः ।\n\nआबद्धमणिपर्यङ्कश्चामरोत्क्षेपवीजितः ॥ १०.१२५१ ॥\n\nरुद्रकोट्यर्बुदानीकैः समन्तादुपशोभितः ।\n\nव्यापिनी व्योमरूपा चानन्तानाथात्वनाश्रिता ॥ १०.१२५२ ॥\n\nपञ्चवक्त्रा महावीर्या दशबाह्विन्दुशेखराः ।\n\nत्रिनेत्राः शूलहस्ताश्च कारणैश्च समन्विताः ॥ १०.१२५३ ॥\n\nपूर्वाद्युत्तरपर्यन्ता एताश्चैव व्यवस्थिताः ।\n\nअनाश्रितो मध्यगस्तु संस्थितः प्रभुरव्ययः ॥ १०.१२५४ ॥\n\nअनाश्रितकला देवी तस्योत्सङ्गे च संस्थिता ।\n\nएवं वै शिवतत्त्वं तु कथितं तव सुन्दरि ॥ १०.१२५५ ॥\n\nशोधयित्वा ततश्चोर्ध्वं शक्तिश्चैव परा स्मृता ।\n\nसमना नाम सा ज्ञेया मनश्चोर्ध्वं न जायते ॥ १०.१२५६ ॥\n\nपरिपाट्या स्थितानां तु पृथिव्यादिशिवावधौ ।\n\nसर्वेषां कारणानां च कर्तृभूता व्यवस्थिता ॥ १०.१२५७ ॥\n\nबिभर्त्यण्डान्यनेकानि शिवेन समधिष्ठिता ।\n\nतत्रारुढस्तु कुरुते शिवः परमकारणम् ॥ १०.१२५८ ॥\n\nसृष्टिस्थितिसमाहारं तिरोभावमनुग्रहम् ।\n\nहेतुकर्ता महेशानः सर्वकारणकारणम् ॥ १०.१२५९ ॥\n\nसमना नाम या शक्तिः सा तस्य करणं स्मृतम् ।\n\nतयाधितिष्ठेद्देवेशो ह्यधःकारणपञ्चकम् ॥ १०.१२६० ॥\n\nअनाश्रितस्य देवस्य कारणं सेयमाश्रिता ।\n\nस वै प्रेरयते भूयस्त्वनाथं तु जगत्पतिम् ॥ १०.१२६१ ॥\n\nअनाथश्चाप्यनन्तेशमनन्तो व्योमरूपिणम् ।\n\nव्योमव्यापी महादेवो व्यापिनं बोधयेत्प्रभुम् ॥ १०.१२६२ ॥\n\nव्यापिनी करणं तस्य कर्ता वै व्याप्यसौ प्रभुः ।\n\nकर्मरूपा स्थिता माया यदधः शक्तिकुण्डली ॥ १०.१२६३ ॥\n\nनादबिन्द्वात्मकं कार्यमित्यादिजगदुद्भवः ।\n\nयत्सदाशिवपर्यन्तं पार्थिवाद्यं च सुव्रते ॥ १०.१२६४ ॥\n\nतत्सर्वं प्राकृतं ज्ञेयं विनाशोत्पत्तिसंयुतम् ।\n\nया सा शक्तिः पुरा प्रोक्ता समना त्वध्वमूर्धनि ॥ १०.१२६५ ॥\n\nस्फुरत्सूर्यसहस्राभकिरणानन्तभास्वरा ।\n\nध्यात्वा चैतां समावाह्य स्थापयेत्तु विधानवित् ॥ १०.१२६६ ॥\n\nउपचारं ततः कृत्वा वागीश्यावाहनं तथा ।\n\nस्थापनं पूजनं चैव पशोर्यागं तथैव च ॥ १०.१२६७ ॥\n\nगर्भधारित्वजनने अधिकारं तथैव च ।\n\nयोगं भोगं लयं चैव निष्कृतिं तदनन्तरम् ॥ १०.१२६८ ॥\n\nभुवनाधिपहोमं च भुवनाधिपवासिनाम् ।\n\nभुवनानां यथायोगं होमं कृत्वा वरानने ॥ १०.१२६९ ॥\n\nत्रितत्त्वं शधयेच्चातोऽवयवांश्च यथाक्रमम् ।\n\nविश्लेषपाशच्छेदौ च कृत्वा पूर्णां तु पातयेत् ॥ १०.१२७० ॥\n\nप्रायश्चित्तं ततो हुत्वा कर्तरीमभिमन्त्रयेत् ।\n\nशिखां च्छित्वा समर्प्यैतां शिशुं संस्नापयेद्गुरुः ॥ १०.१२७१ ॥\n\nआचार्यः प्रयतो भूत्वा सकलीकरणादिकम् ।\n\nस्रुचोऽग्रे तु शिखां कृत्वा हुत्वा स्नायादनन्तरम् ॥ १०.१२७२ ॥\n\nसकलीकरणं कृत्वा आचार्यस्तु वरानने ।\n\nशिशोरपि विधिं कृत्वा शिवकुम्भं समर्चयेत् ॥ १०.१२७३ ॥\n\nभैरवं मध्यदेशस्थं भैरवाग्निं समर्चयेत् ।\n\nपूर्णां सम्पूर्य विधिवद्वाममन्त्रमनुस्मरन् ॥ १०.१२७४ ॥\n\nपूर्वोक्तलक्षणेनैव प्रोच्चरेत्तं प्रयत्नतः ।\n\nहेयाध्वानमधः कुर्वन्नेचयेत्तं वरानने ॥ १०.१२७५ ॥\n\nयावत्सा समना शक्तिः तदूर्ध्वे चोन्मना स्मृता ।\n\nनात्र कालः कलाश्चारो न तत्त्वं न च देवताः ॥ १०.१२७६ ॥\n\nसुनिर्वाणं परं शुद्धं गुरुवक्त्रं तदुच्यते ।\n\nतदतीतं वरारोहे परं तत्त्वमनामयम् ॥ १०.१२७७ ॥\n\nगुरुवक्त्रप्रयोगेण तस्मिन्योज्येत शाश्वते ।\n\nनिष्कम्पे कारणातीते विरजे निर्मले शुभे ॥ १०.१२७८ ॥\n\nसर्वज्ञे परमे तत्त्वे व्योमातीते ह्यतीन्द्रिये ।\n\nइत्यध्वा चैष वै प्रोक्तः समासेन मयानघे ॥ १०.१२७९ ॥\n\nज्ञात्वा चैवं महादेवि प्रयाति परमं पदम् ।\n\nदेहे देवे च शिष्ये च कलशे ह्यग्निमध्यतः ।\n\nएवं ज्ञात्वा वरारोहे मुच्यते मोचयत्यपि ॥ १०.१२८० ॥\n\nइति स्वच्छन्दतन्त्रे दशमः पटलः समाप्तः\n\nश्रीदेव्युवाच\n\nअध्वायं तु मया ज्ञातस्त्वत्प्रसादात्सुराधिप ।\n\nजगत्सृष्टिस्त्वया देव सूचिता न तु वर्णिता ॥ ११.१ ॥\n\nअध्वसृष्टिं महादेव कथयस्व प्रसादतः ।\n\nश्रीभैरव उवाच\n\nयोऽसौ सूक्ष्मः परो देवः कारणं सर्वगः शिवः ॥ ११.२ ॥\n\nनिमित्तकारणं सोऽत्र कथितस्तव सुव्रते ।\n\nअकामात्संसृजेत्सर्वं जगत्स्थावरजङ्गमम् ॥ ११.३ ॥\n\nस्वतेजसा वरारोहे व्योम संक्षोभ्य लीलया ।\n\nउपादानं तु तत्प्रोक्तं संक्षुब्धं समवायतः ॥ ११.४ ॥\n\nतस्माच्छून्यं समुत्पन्नं शून्यात्स्पर्शसमुद्भवः ।\n\nतस्मान्नादः समुत्पन्नः पूर्वं वै कथितस्तव ॥ ११.५ ॥\n\nअष्टधा स तु देवेशि व्यक्तः शब्दप्रभेदतः ।\n\nघोषो रावः स्वनः शब्दः स्फोटाख्यो ध्वनिरेव च ॥ ११.६ ॥\n\nझाङ्कारो ध्वङ्कृतश्चैव अष्टौ शब्दाः प्रकीर्तिताः ।\n\nनवमस्तु महाशब्दः सर्वेषां व्यापकः स्मृतः ॥ ११.७ ॥\n\nनदत्यसौ सदा यस्मात्सर्वभूतेष्ववस्थितः ।\n\nतस्मात्सदाशिवो देवो व्यक्तो वै दृक्क्रियात्मकः ॥ ११.८ ॥\n\nनादाद्बिन्दुः समुत्पन्नः सूर्यकोटिसमप्रभः ।\n\nस चैव दशधा ज्ञेयो दशतत्त्वफलप्रदः ॥ ११.९ ॥\n\nदशधा वर्णरूपेण दशदैवतसंयुतः ।\n\nबिन्दोः सदाशिवो ज्ञेयः सोऽष्टभेदाङ्गसंयुतः ॥ ११.१० ॥\n\nपञ्चब्रह्मकलाभिश्च विद्याङ्गैः शक्तिभिर्युतः ।\n\nपञ्चभिश्च महाज्ञानैर्मूर्तिभिश्च समन्वितः ॥ ११.११ ॥\n\nस एवापररूपेण परमात्मा शिवोऽव्ययः ।\n\nद्विधावस्थः स च ज्ञेयः सोच्चारोच्चारवर्जितः ॥ ११.१२ ॥\n\nमुद्रामन्त्रस्वरूपेण स एव च पुनर्द्विधा ।\n\nक्रियाज्ञानस्वरूपेण इच्छारूपस्वरूपतः ॥ ११.१३ ॥\n\nशब्दावबोधरूपेण वस्तुरूपस्वरूपतः ।\n\nस्थूलः सूक्ष्मः परश्चैव परातीतो निरञ्जनः ॥ ११.१४ ॥\n\nव्योमरूपस्वरूपेण समनोन्मन एव च ।\n\nउन्मनातीतो देवेशि शिवो ज्ञेयः शिवागमे ॥ ११.१५ ॥\n\nउन्मनासमनास्थानं शिवेन समधिष्ठितम् ।\n\nपञ्चकारणरूपेण तदधः पुनरेव सः ॥ ११.१६ ॥\n\nकारणं पञ्चकं देवि अधिष्ठाय त्वधस्ततः ।\n\nव्यापकः शक्तिमूर्धस्थो बिलद्वारमनाश्रितः ॥ ११.१७ ॥\n\nअनन्तश्च सुषुम्नेशस्त्वनाथश्चोर्ध्वगस्तथा ।\n\nव्योमरूपी महादेवि बिन्द्वीशः परिकीर्तितः ॥ ११.१८ ॥\n\nअनाश्रितः स्वयं ब्रह्मा समधिष्ठाय संस्थितः ।\n\nअनाथो विष्णुरित्युक्तस्त्वनन्तो रुद्र एव च ॥ ११.१९ ॥\n\nव्योमरूपीश्वरः प्रोक्तो व्यापी चैव सदाशिवः ।\n\nव्यापकश्च पुनर्देवि हाटकः परमेश्वरः ॥ ११.२० ॥\n\nविद्यामन्त्रगणैर्युक्तः सप्तपातालनायकः ।\n\nअनन्तश्चैव देवेशि रुद्रः कालाग्निविग्रहः ॥ ११.२१ ॥\n\nअनाथोऽनन्तरूपेण स्थितश्चाध्वनि धारकः ।\n\nअनाश्रितो महादेवि स्थितो वै हूहुकः प्रभुः ॥ ११.२२ ॥\n\nस्वशक्त्याश्रितः स भवांस्तेन गीतस्त्वनाश्रितः ।\n\nतस्याश्रितं जगत्सर्वमुन्मन्यन्तं वरानने ॥ ११.२३ ॥\n\nसंस्थितश्चाम्भसो मूर्ध्नि शक्त्याधारस्तु हूहुकः ।\n\nअप्तत्त्वं चैव तदध आग्नेयं तदनन्तरम् ॥ ११.२४ ॥\n\nवायव्यं नाभसं चैव तन्मात्राणीन्द्रियाणि च ।\n\nविषयाश्च मनश्चैव अहंकारस्त्वनुक्रमात् ॥ ११.२५ ॥\n\nबौद्धं गौणं च देवेशि प्राकृतं पौरुषं तथा ।\n\nनियतिः कालरागौ च विद्या चैव कला तथा ॥ ११.२६ ॥\n\nमायातत्त्वं तथा विद्या ईश्वरश्च सदाशिवः ।\n\nबिन्द्वर्धेन्दुनिरोधी च नादो नाडी त्वतः परम् ॥ ११.२७ ॥\n\nअधो ब्रह्मबिलं देवि शक्तितत्त्वं ततः परम् ।\n\nपञ्चकारणसंयुक्ता व्यापिनी च ततः परम् ॥ ११.२८ ॥\n\nसमना उन्मना चैव प्रक्रियाण्डैर्युता प्रिये ।\n\nएवं वै प्रक्रियाण्डं तु अधोर्ध्वं संव्यवस्थितम् ॥ ११.२९ ॥\n\nएवंविधान्यधोऽधो वै ऊर्ध्वोर्ध्वं च समन्ततः ।\n\nयथा आत्माणवो देवि असंख्याता व्यवस्थिताः ॥ ११.३० ॥\n\nएवं वै प्रक्रियाण्डानि त्वसंख्येयान्यनेकशः ।\n\nएकेन वर्णितेनेह सर्वोऽध्वा वर्णितः प्रिये ॥ ११.३१ ॥\n\nयथा ह्येकं तथा सर्वं प्रक्रियाण्डं स्थितं प्रिये ।\n\nसर्वेषां प्रक्रियाण्डानां स्वस्वरूपेण सुव्रते ॥ ११.३२ ॥\n\nव्यापकस्तु शिवः सूक्ष्मः सबाह्याभ्यन्तरं स्थितः ।\n\nसर्वातिशयनिर्मुक्तः सर्वकारणवर्जितः ॥ ११.३३ ॥\n\nसृष्टिसंहारनिर्मुक्तः प्रपञ्चातीतगोचरः ।\n\nनिर्मलो विमलः शान्तस्त्वध ऊर्ध्वं व्यवस्थितः ॥ ११.३४ ॥\n\nआकाशस्य यथा नोर्ध्वं न मध्यं नाप्यधः क्वचित् ।\n\nएवं सर्वगतो देवः शिवः परमकारणम् ॥ ११.३५ ॥\n\nव्याप्य देवि जगत्सर्वं व्योमसु व्योमवत्स्थितः ।\n\nएवं ज्ञात्वा वरारोहे न भूयो जन्मभाग्भवेत् ॥ ११.३६ ॥\n\nकारणानां पुनर्व्याप्तिं कथयामि समासतः ।\n\nतत्त्वे तु पार्थिवे ब्रह्मा अधिष्ठाता व्यवस्थितः ॥ ११.३७ ॥\n\nअप्तत्त्वे तु स्थितो विष्णू रुद्रस्तेजसि संस्थितः ।\n\nईश्वरो वायुतत्त्वे तु आकाशे तु सदाशिवः ॥ ११.३८ ॥\n\nआदित्यश्च स्मृतो ब्रह्मा सोमो विष्णुश्च सुव्रते ।\n\nग्रहाणामधिपो रुद्रो नक्षत्राणां तथेश्वरः ॥ ११.३९ ॥\n\nयजमानस्तु देवेशि स्वयं देवः सदाशिवः ।\n\nसद्योजातस्तु वै ब्रह्मा वामो विष्णुः प्रकीर्तितः ॥ ११.४० ॥\n\nअघोरो रुद्र इत्युक्तस्तथा पुरुष ईश्वरः ।\n\nईशानस्तु वरारोहे स्वयं देवः सदाशिवः ॥ ११.४१ ॥\n\nसद्योजातस्तु ऋग्वेदो वामदेवो यजुः स्मृतः ।\n\nअघोरः सामवेदस्तु पुरुषोऽथर्व उच्यते ॥ ११.४२ ॥\n\nईशानश्च सुरश्रेष्ठः सर्वविद्यात्मकः स्मृतः ।\n\nलौकिकं देवि विज्ञानं सद्योजाताद्विनिर्गतम् ॥ ११.४३ ॥\n\nवैदिकं वामदेवात्तु आध्यात्मिकमघोरतः ।\n\nपुरुषाच्चातिमार्गाख्यं निर्गतं तु वरानने ॥ ११.४४ ॥\n\nमन्त्राख्यं तु महाज्ञानमीशानात्तु विनिर्गतम् ।\n\nतथा तत्त्वविभागेन पुनश्च शृणु सुव्रते ॥ ११.४५ ॥\n\nचतुर्विंशतितत्त्वानि ब्रह्मा व्याप्य व्यवस्थितः ।\n\nप्रधानान्तं तु देवेशि पौरुषं तु जनार्दनः ॥ ११.४६ ॥\n\nनियतेरथ मायान्तं रुद्रो व्याप्य व्यवस्थितः ।\n\nविद्या तथैश्वरं तत्त्वं व्याप्तं चैवेश्वरेण तु ॥ ११.४७ ॥\n\nऊर्ध्वं सदाशिवो देवः सर्वं व्याप्य व्यवस्थितः ।\n\nतत्त्वत्रयविभागेन पुनर्वक्ष्यामि सुव्रते ॥ ११.४८ ॥\n\nआत्मतत्त्वे तु वै ब्रह्मा मायान्ते च व्यवस्थितः ।\n\nविद्यातत्त्वे तथा विष्णुर्यावत्सादाख्यगोचरम् ॥ ११.४९ ॥\n\nशिवतत्त्वे तथा रुद्रो विज्ञेयस्तु वरानने ।\n\nसादाख्यमूर्ध्वमध्वानं सर्वं व्याप्य व्यवस्थितः ॥ ११.५० ॥\n\nरौद्र्या अधिष्ठितात्मा वै स रुद्रः परिकीर्तितः ।\n\nव्याप्तश्च वामया विष्णुर्ज्येष्ठया च पितामहः ॥ ११.५१ ॥\n\nज्ञानशक्तिः स्मृतो ब्रह्मा क्रियाशक्तिर्जनार्दनः ।\n\nइच्छाशक्तिः परो रुद्रः स शिवः परिगीयते ॥ ११.५२ ॥\n\nविष्णुः सदाशिवो देवो ब्रह्मा चैवेश्वरस्तथा ।\n\nसदाशिवः शिवाद्देवि उत्पन्नः प्रभुरीश्वरः ॥ ११.५३ ॥\n\nतस्माद्विद्या ततो माया विद्यायाः पुनरीश्वरः ।\n\nज्ञानशक्तिकराग्रेण स्वेच्छया परमेश्वरः ॥ ११.५४ ॥\n\nसप्त कोटीस्तु मन्त्राणां सृजेज्ज्ञानक्रियात्मिकाः ।\n\nते च सादाख्यपर्यन्ते पार्थिवाद्ये तु सुव्रते ॥ ११.५५ ॥\n\nअनुग्रहं प्रकुर्वन्ति देहिनां भुवने स्थिताः ।\n\nशिवशक्तिसमाविष्टास्त्रिनेत्राश्चन्द्रमौलयः ॥ ११.५६ ॥\n\nरुद्रमूर्तिभिरेकोऽसौ शिवः परमकारणम् ।\n\nजगद्व्याप्य स्थितो मायी शूलपाणिरनेकधा ॥ ११.५७ ॥\n\nज्ञानशक्त्या पुनश्चैव समालोक्य वरानने ।\n\nइच्छाशक्त्या समाविष्टः क्रियाशक्त्या तु सुव्रते ॥ ११.५८ ॥\n\nमायातत्त्वं जगद्बीजं नित्यं विभुतयाव्ययम् ।\n\nतत्स्थं कृत्वात्मवर्गं तु युगपत्क्षोभयेत्प्रभुः ॥ ११.५९ ॥\n\nहेलादण्डाहतायाश्च बदर्या वा फलानि तु ।\n\nतिर्यगूर्ध्वमधस्ताच्च निर्गच्छन्ति समासतः ॥ ११.६० ॥\n\nमुक्तेस्तु भाजनं येऽत्र अनुध्याताः शिवेन तु ।\n\nऊर्ध्वं गच्छन्ति ते सर्वे शिवं परमनिर्मलम् ॥ ११.६१ ॥\n\nविद्याया भाजनं तिर्यङ्मन्त्ररूपा भवन्ति वै ।\n\nसंसारभाजनं ये तु मलकर्मकलान्विताः ॥ ११.६२ ॥\n\nअधस्तात्ते व्रजन्त्यत्र घोरेऽध्वन्यतिदारुणे ।\n\nतस्मात्कला समुत्पन्ना विद्या रागस्तथैव च ॥ ११.६३ ॥\n\nकालो नियतितत्त्वं च पुंस्तत्त्वं प्रकृतिस्तथा ।\n\nसत्त्वं रजस्तमश्चैव प्रकृतेस्तु गुणास्त्रयः ॥ ११.६४ ॥\n\nसत्त्वं प्रकाशजनकं प्रवृत्तिजनकं रजः ।\n\nतमोऽवष्टम्भकं प्रोक्तं विज्ञेयं तु गुणत्रयम् ॥ ११.६५ ॥\n\nसत्त्वं ब्रह्मा रजो विष्णुस्तमो रुद्रः प्रकीर्तितः ।\n\nब्रह्मत्वे सृजते लोकान् विष्णुत्वे स्थितिकारकः ॥ ११.६६ ॥\n\nरुद्रत्वे संहरेत्सर्वं जगदेतच्चराचरम् ।\n\nजाग्रत्स्वप्नसुषुप्तं च तिस्रोऽवस्थाश्च तद्गताः ॥ ११.६७ ॥\n\nगुणेभ्यो धिषणा जाता भावभेदैः समन्विता ।\n\nब्रह्मा तत्राधिपत्येन बुद्धितत्त्वे व्यवस्थितः ॥ ११.६८ ॥\n\nसर्वज्ञं च तमेवाहुर्बौद्धानां परमं पदम् ।\n\nगुणेष्वारहतानां च प्रधानं वेदवादिनाम् ॥ ११.६९ ॥\n\nपौरुषं चैव सांख्यानां सुखदुःखादिवर्जितम् ।\n\nषड्विंशकं च देवेशि योगशास्त्रे परं पदम् ॥ ११.७० ॥\n\nव्रते पाशुपते प्रोक्तमैश्वरं परमं पदम् ।\n\nमौसुले कारुके चैव मायातत्त्वं प्रकीर्तितम् ॥ ११.७१ ॥\n\nक्षेमेशो ब्रह्मणः स्वामी तेषां तत्परमं पदम् ।\n\nतेजेशो वैमलानां च प्रमाणे च ध्रुवं पदम् ॥ ११.७२ ॥\n\nदीक्षाज्ञानविशुद्धात्मा देहान्तं याव चर्यया ।\n\nकपालव्रतमास्थाय स्वं स्वं गच्छति तत्पदम् ॥ ११.७३ ॥\n\nजपभस्मक्रियानिष्ठास्ते व्रजन्त्यैश्वरं पदम् ।\n\nसर्वाध्वानो विनिष्क्रान्तं शैवानां तु परं पदम् ॥ ११.७४ ॥\n\nबुद्धितत्त्वादहङ्कारः पुनर्जातस्त्रिधा प्रिये ।\n\nसात्त्विको राजसश्चैव तामसश्च प्रकीर्तितः ॥ ११.७५ ॥\n\nभूतादिर्वैकृतश्चैव तैजसश्च त्रिधा स्थितः ।\n\nतन्मात्राण्यथ भूतादेस्तेभ्यो भूतान्यजीजनत् ॥ ११.७६ ॥\n\nशब्दः स्पर्शश्च रूपं च रसो गन्धश्च पञ्चमः ।\n\nएतानि पञ्च ख्यातानि तन्मात्राणि क्रमेण तु ॥ ११.७७ ॥\n\nशब्दाद्व्योम समुत्पन्नं स्पर्शद्वायुस्तथा पुनः ।\n\nरूपात्तेजः समुत्पन्नमापो जाता रसात्पुनः ॥ ११.७८ ॥\n\nगन्धात्तु पृथिवी जाता समासात्कथितं तव ।\n\nकर्मेन्द्रियाणि जातानि तस्माद्वैकारिकादथ ॥ ११.७९ ॥\n\nवाक्पाणिपादं पायुश्च उपस्थश्चेति पञ्चमम् ।\n\nबुद्धीन्द्रियाणि पञ्चैव तैजसात्तु भवन्त्यथ ॥ ११.८० ॥\n\nश्रोत्रं त्वक्चक्षुषौ जिह्वा नासिका चैव पञ्चमी ।\n\nउभयात्म मनः प्रोक्तं व्याप्तृ सर्वेन्द्रियाणि तु ॥ ११.८१ ॥\n\nआत्मोपकारकाण्येव कथितानि यथार्थतः ।\n\nआत्मा चैवान्तरात्मा च बाह्यात्मा चैव सुन्दरि ॥ ११.८२ ॥\n\nनिरात्मा परात्मात्मैतान् कथयामि समासतः ।\n\nअबुधश्च बुधश्चैव बुध्यमानस्तथैव च ॥ ११.८३ ॥\n\nप्रबुद्धः सुप्रबुद्धश्च पुनश्च कथयामि ते ।\n\nप्रधानसाम्यमाश्रित्य सुखदुःखविवर्जितः ॥ ११.८४ ॥\n\nयदा तस्मिन् स्थित्वा देवि तदात्मा तु स उच्यते ।\n\nपुर्यष्टकसमायोगात्पर्यटेत्सर्वयोनिषु ॥ ११.८५ ॥\n\nअन्तरात्मा स विज्ञेयो निबद्धस्तु शुभाशुभैः ।\n\nबुद्धिकर्मेन्द्रियैर्युक्तो महाभूतैः समावृतैः ॥ ११.८६ ॥\n\nबाह्यात्मा तु तदा देवि भुङ्क्तेऽसौ विषयान् सदा ।\n\nभूतभावविनिर्मुक्तस्तत्त्वधर्मकलोज्झितः ॥ ११.८७ ॥\n\nमलधर्मैकयुक्तात्मा मायाधर्मतिरस्कृतः ।\n\nनिरात्मा तु तदा ज्ञेयः परमात्माथ कथ्यते ॥ ११.८८ ॥\n\nमलकर्मकलाद्यैस्तु निर्मुक्तश्च यदा प्रिये ।\n\nसर्वाध्वसमतीतश्च मायामोहोज्झितश्च यः ॥ ११.८९ ॥\n\nनिर्मलत्वं यदा याति पदं परममव्ययम् ।\n\nपरमात्मा तदा देवि प्रोच्यते प्रभुरव्ययः ॥ ११.९० ॥\n\nअबुधं च पुनर्देवि कथयामि समासतः ।\n\nतत्त्वभूतात्मसंहारे कलाक्षित्यन्तगोचरे ॥ ११.९१ ॥\n\nमायासाम्यनिशायां वै संहृत्य परमेश्वरः ।\n\nनिर्व्यापारो भवेत्तावद्यावद्वै नोदय पुनः ॥ ११.९२ ॥\n\nसुखदुःखाद्यभावश्च ह्यात्मवर्गस्य कर्मणः ।\n\nमलनिद्राविमूढात्मा रुद्धचैतन्यदृक्क्रियः ॥ ११.९३ ॥\n\nन विजानाति शब्दादीनात्मानं च वरानने ।\n\nकारणं न विजानाति न च स्थानं स्वकं प्रिये ॥ ११.९४ ॥\n\nसर्वमेतन्न जानति यतो लुप्ताक्षदृक्क्रियः ।\n\nअबुधस्तिष्ठते तत्र यावन्माया अहर्मुखम् ॥ ११.९५ ॥\n\nअबुधस्तु समाख्यातः बुधं चैव निबोध मे ।\n\nपरिपाकगते कर्मण्ईश्वरेच्छाकरोद्धृते ॥ ११.९६ ॥\n\nप्रकाशं नायनं यद्वदनुगृह्णाति भास्करः ।\n\nकरणान्यनुगृह्णाति तद्वदीश्वर आत्मनाम् ॥ ११.९७ ॥\n\nकलोन्मीलितचैतन्यो विद्यादर्शितगोचरः ।\n\nरागोऽस्य रञ्जकत्वेन विषयानन्दलक्षणः ॥ ११.९८ ॥\n\nकालो वै कलयत्येनं तुट्यादिप्रलयावधिः ।\n\nनियतिर्निश्चितं नित्यं योजयेच्च शुभाशुभे ॥ ११.९९ ॥\n\nपरमाणुसहस्रांशान्न च न्यूनं न चाधिकम् ।\n\nपुम्भावं तमनुप्राप्य तत्त्वे च पुरुषाह्वये ॥ ११.१०० ॥\n\nपुरं प्रधानमित्युक्तं प्रपञ्चानेकसंकुलम् ।\n\nतत्पुरं पोषयेद्यस्मात्तस्माद्वै पुरुषः स्मृतः ॥ ११.१०१ ॥\n\nयतः श्रीकण्ठनाथस्तु नियत्या कर्मतः पशुम् ।\n\nप्रधानपाशजालेव वेष्टयेदसमञ्जसम् ॥ ११.१०२ ॥\n\nबुद्धिस्त्रिगुणबन्धेन बुद्ध्वा वैकारिकेण तु ।\n\nतन्मात्रेन्द्रियबन्धेन दृढं भूतैश्च वेष्टितः ॥ ११.१०३ ॥\n\nबद्धः संचरति ह्येवं मायाद्यवनिगोचरे ।\n\nसंसारी प्रोच्यते तस्मात्संसरेद्यत्पुनः पुनः ॥ ११.१०४ ॥\n\nशद्बादिविषया यस्माद्विद्यन्ते विषयी ततः ।\n\nविषयाः परमित्याह नानाभेदैर्विसर्पिताः ॥ ११.१०५ ॥\n\nनानाकर्मविपाकैश्च भुङ्क्ते तद्भावभावितः ।\n\nएवं भुङ्क्ते तु वै यस्मात्तस्माद्भोक्ता स उच्यते ॥ ११.१०६ ॥\n\nतस्मिंस्तज्ज्ञो वरारोहे क्षेत्रे वै कार्षको यथा ।\n\nमहाबिलाषमालोक्य कृषेद्वै लोभलाङ्गलैः ॥ ११.१०७ ॥\n\nवपेच्च मोहभावेन मनोवाक्कायिकं सदा ।\n\nधर्माधर्ममयं बीजं प्रविकीर्य समन्ततः ॥ ११.१०८ ॥\n\nतस्माद्वै अङ्कुरोत्पत्तिः सुखदुःखफलोदया ।\n\nवर्धते कामक्रोधेन सिक्ता रागाम्बुना भृशम् ॥ ११.१०९ ॥\n\nयस्मिन् देशे च काले च वयसा यादृशेन च ।\n\nउप्तं शुभाशुभं कर्म तत्काले लभते फलम् ॥ ११.११० ॥\n\nभुङ्क्ते तु विविधाकारं पूर्वकर्मवशाद्बुधः ।\n\nयस्मादेवं विजानाति तस्मात्क्षेत्रज्ञ उच्यते ॥ ११.१११ ॥\n\nविषयान्बुध्यते यस्माद्बुधस्तस्मात्प्रकीर्तितः ।\n\nतदेवानिष्टरूपेण यदा भावयते पुमान् ॥ ११.११२ ॥\n\nबुध्यमानस्तु स तदा अधुना कथयामि ते ।\n\nयदा जुगुप्सते भोगान् शुभांश्चैवाशुभांस्तथा ॥ ११.११३ ॥\n\nकृत्रिमानेव मन्येत परं वैराग्यमाश्रितः ।\n\nमायाद्यवनिपर्यन्तमिन्द्रजालं तु बुध्यते ॥ ११.११४ ॥\n\nपुत्रमित्रकलत्राणि सुहृत्स्वजनबान्धवाः ।\n\nयदर्जितं मया द्रव्यं शुभेनाप्यशुभेन वा ॥ ११.११५ ॥\n\nतद्भोक्ष्यन्ते त्विमे सर्वे निरातङ्का निराकुलाः ।\n\nएकाकी चाहमेवैष यास्यामि यमसादनम् ॥ ११.११६ ॥\n\nतस्माच्च न शुभा ह्येते वैरिणोऽनर्थकारिणः ।\n\nस्वामीयमप्ययं देहं नित्यमेव जुगुप्सते ॥ ११.११७ ॥\n\nशुक्रशोणितसम्भूतं विषयोरगदूषितम् ।\n\nनानाव्याधिसमाकीर्णं जरामृत्युभयाकुलम् ॥ ११.११८ ॥\n\nसोऽहमस्मि मलाकीर्णे कथमत्र रमाम्यहम् ।\n\nनित्यमुद्विग्नचित्तस्तु चिन्तयेद्वै पुनः पुनः ॥ ११.११९ ॥\n\nकथं मुक्तिर्भवेदस्मात्संसाराद्दुरतिक्रमात् ।\n\nएवं प्रबुद्धो देवेशि तल्लयस्तत्परायणः ॥ ११.१२० ॥\n\nसर्वारम्भविनिर्मुक्तः प्रमुक्तः प्रोच्यते तदा ।\n\nप्रबुद्धस्तु समाख्यातः सुप्रबुद्धं तु मे शृणु ॥ ११.१२१ ॥\n\nदीक्षाज्ञानेन योगेन चर्ययाप्यथ सुव्रते ।\n\nयदा प्राप्तः परं स्थानमध्वातीतं निरामयम् ॥ ११.१२२ ॥\n\nविरजो विमलं शान्तं प्रपञ्चातीतगोचरम् ।\n\nनिष्कम्पं कारणातीतं सर्वज्ञं सर्वतोमुखम् ॥ ११.१२३ ॥\n\nसुतृप्तानादिसम्बुद्धं स्वतन्त्रं नित्यमेव हि ।\n\nअलुप्तशक्तिविभवं सुप्रबुद्धं सनातनम् ॥ ११.१२४ ॥\n\nतस्मिन् युक्तस्तदात्मा वै तद्गुणैस्तु समन्वितः ।\n\nसुप्रबुद्धः स एवोक्तो भैरवस्य वचो यथा ॥ ११.१२५ ॥\n\nन चाधिकारिता दीक्षां विना योगोऽस्ति शाङ्करे ।\n\nअधुना कथयिष्यामि भावभेदान् वरानने ॥ ११.१२६ ॥\n\nकरणानि दश त्रीणि कार्यं च दशधा प्रिये ।\n\nएकादशेन्द्रियवधा अहङ्कारस्तु वै त्रिधा ॥ ११.१२७ ॥\n\nबुद्धिरष्टविधा चैव पञ्चधा तु विपर्ययः ।\n\nनामान्येषां विभागेन कथयामि यथाक्रमम् ॥ ११.१२८ ॥\n\nपृथिव्यापस्तथा तेजो वायुराकाशमेव च ॥ ११.१२९ ॥\n\n२-पाद वेर्से\n\nगन्धो रसश्च तन्मात्रे रूपतन्मात्रमेव च ।\n\nस्पर्शः शब्दश्च पञ्चैव तन्मात्राणीरितानि तु ॥ ११.१३० ॥\n\nएतत्ते दशधा कार्यं कीर्तितं नामसंख्यया ।\n\nवाक्पाणिपादं पायुं च उपस्थं च तथा विदुः ॥ ११.१३१ ॥\n\nश्रोत्रं त्वक्चक्षुषी जिह्वा नासिका चेति कीर्तितम् ।\n\nबहिष्करणकं देवि दशधा संव्यवस्थितम् ॥ ११.१३२ ॥\n\nमनोहंकारबुद्ध्याख्यं त्रिधान्तःकरणं स्मृतम् ।\n\nमूकता कौण्यपङ्गुत्वं तथानुत्सर्गतापि च ॥ ११.१३३ ॥\n\nनिरानन्दश्च विज्ञेयो बधिरत्वं तथैव च ।\n\nशीर्णता चैव गात्रस्य तथा चान्धत्वमेव च ॥ ११.१३४ ॥\n\nअनास्वादस्त्वगन्धश्च अनवस्था मनस्यथ ।\n\nइतीन्द्रियवधाः ख्याता एकादश तु तत्क्रमात् ॥ ११.१३५ ॥\n\nतैजसो वैकृताख्यश्च भूतादिश्च तृतीयकः ।\n\nअहङ्कारस्त्रिधा प्रोक्तो मया त वरवर्णिनि ॥ ११.१३६ ॥\n\nधर्मो ज्ञानं च वैराग्यमैश्वर्यं च चतुर्थकम् ।\n\nअधर्मं च तथाज्ञानमवैराग्यमनैश्वरम् ॥ ११.१३७ ॥\n\nअष्टावेते समाख्याता बुद्धेर्धर्मादयो गुणाः ।\n\nतमो मोहो महामोहस्तामिस्रोऽन्यो विपर्ययः ॥ ११.१३८ ॥\n\nअन्धतामिस्रमित्याहुरेवं पञ्च विपर्ययाः ।\n\nभावभेदाः समाख्याताः पञ्चाशत्ते यथाक्रमम् ॥ ११.१३९ ॥\n\nपुनश्चाष्टौ तु ये बुद्धेर्भेदा धर्मादयः स्थिताः ।\n\nतेषां भेदा यथा भिन्नास्तथाहं कथयामि ते ॥ ११.१४० ॥\n\nबध्नाति सप्तधा सा तु पुंसः संसारवर्त्मनि ।\n\nमोचयेज्ज्ञानभावेन सांख्यज्ञानरतान्नरान् ॥ ११.१४१ ॥\n\nज्ञानं च सात्त्विकं प्रोक्तं त्रयोऽन्ये राजसाः स्मृताः ।\n\nतामसाश्चाप्यधर्माद्याश्चत्वारो वै वरानने ॥ ११.१४२ ॥\n\nधर्मश्च दशधा प्रोक्तो ज्ञानं चैवाष्टधा स्मृतम् ।\n\nवैराग्यं नवधा चैवमैश्वर्यं चाष्टधा विदुः ॥ ११.१४३ ॥\n\nएत एव विपर्यस्ता अधर्माद्याः प्रकीर्तिताः ।\n\nअक्रोधो गुरुशुश्रूषा शौचं सन्तोष आर्जवम् ॥ ११.१४४ ॥\n\nअहिंसा सत्यमस्तेयं ब्रह्मचर्यमकल्कता ।\n\nएवं दशविधो धर्मः कथितस्तु वरानने ॥ ११.१४५ ॥\n\nतारं सुतारं तरणं तारकं च प्रमोदकम् ।\n\nप्रमुदितं रम्यकं च सदाप्रमुदितं तथा ॥ ११.१४६ ॥\n\nएतज्ज्ञानं समाख्यातं समासात्परमेश्वरि ।\n\nअम्भा च सलिला ओधा वृष्टिसंज्ञा तथापरा ॥ ११.१४७ ॥\n\nसुतारा च सुपारा च सुनेत्रा च परा स्मृता ।\n\nअष्टमी च कुमारी स्यादुत्तमाम्भसिका तथा ॥ ११.१४८ ॥\n\nवैराग्यं नवधा चैव कथितं तु मया तव ।\n\nअणिमा लघिमा चैव महिमा प्राप्तिरेव च ॥ ११.१४९ ॥\n\nप्राकाम्यं च तथेशित्वं वशित्वं च तथा परम् ।\n\nयत्रकामावसायित्वमष्टमं परिकीर्तितम् ॥ ११.१५० ॥\n\nऐश्वर्यमष्टधा चैव कथितं तु वरानने ।\n\nक्रोधश्चागुरुशुश्रूषा अशौचं च ततः परम् ॥ ११.१५१ ॥\n\nअसन्तोषोऽनार्जवं च हिंसा चासत्यमेव च ।\n\nस्तेयमब्रह्मचर्यं च तथा चैव सकल्कता ॥ ११.१५२ ॥\n\nएवमेष समाख्यातो दशधाधर्मसंग्रहः ।\n\nअतारमसुतारं च अतारणमथापि च ॥ ११.१५३ ॥\n\nअतारकं च देवेशि चतुर्थं परिकीर्तितम् ।\n\nअप्रमोदोऽप्रमुदितमरम्यकमथापि च ॥ ११.१५४ ॥\n\nअसदाप्रमुदितं तदज्ञानं चैवमष्टधा ।\n\nअनम्भा असलिला च अनोघावृष्टिरेव च ॥ ११.१५५ ॥\n\nअसुतारमसुपारमसुनेत्रमतः परम् ।\n\nअकुमारी च विज्ञेयानुत्तमाम्भसिका तथा ॥ ११.१५६ ॥\n\nअनणिमालघिमा चैवामहिमा महेश्वरि ।\n\nअप्राप्तिरप्राकाम्यं चानीशित्वं च तथैव च ॥ ११.१५७ ॥\n\nअवशित्वं तथा चैवायत्रकामावसायिता ।\n\nअनैश्वर्यं च देवेशि अष्टधा परिकीर्तितम् ।\n\nअनैश्वर्यादिभिश्चैते पैशाचाद्या अधिष्ठिताः ॥ ११.१५८ ॥\n\nयथा क्रमेण तेष्वष्टौ संस्थितान् कथयामि ते ।\n\nअनैश्वर्यं हि पैशाचे अवैराग्यं च राक्षसे ॥ ११.१५९ ॥\n\nयाक्षे चैव तदज्ञानं गान्धर्वेऽधर्म एव च ।\n\nधर्मं चैव तथैन्द्रे तु ज्ञानं सौम्ये प्रतिष्ठितम् ॥ ११.१६० ॥\n\nप्राजापत्ये तु वैराग्यमैश्वर्यं ब्रह्मणि स्थितम् ।\n\nचतुष्षष्टिगुणं चैतत्पदे ब्राह्मे व्यवस्थितम् ॥ ११.१६१ ॥\n\nषट्पञ्चाशद्गुणं तच्च प्राजापत्ये व्यवस्थितम् ।\n\nअष्टचत्वारिंशद्गुणं सौम्ये वै परिकीर्तितम् ॥ ११.१६२ ॥\n\nचत्वारिंशद्गुणं चैव माहेन्द्रैश्वर्यमुच्यते ।\n\nद्वात्रिंशद्गुणितं देवि गान्धर्वैश्वर्यमुच्यते ॥ ११.१६३ ॥\n\nचतुर्विंशगुणं याक्षं षोडशं राक्षसं स्मृतम् ।\n\nऐश्वर्यमष्टगुणितं पैशाचं परिकीर्तितम् ॥ ११.१६४ ॥\n\nएवं स्थितं तदैश्वर्यं देवयोनिषु सुव्रते ।\n\nअन्ये सप्तस्वरूपेण संस्थिता देवयोनिषु ॥ ११.१६५ ॥\n\nएत एव सुसंकीर्णा मानुषेषु व्यवस्थिताः ।\n\nप्रधानगुणभावेन स्थावरान्तं व्यवस्थिताः ॥ ११.१६६ ॥\n\nगुणत्रयस्य व्याप्तिं वै कथयामि यथास्थिताम् ।\n\nसत्त्वेनाधिष्ठिता देवा ब्रह्माद्या मघवान्तकाः ॥ ११.१६७ ॥\n\nगन्धर्वयक्षमनुजा दैत्याश्चैव तु राजसाः ।\n\nयातुधानाः पिशाचाश्च तामसाः परिकीर्तिताः ॥ ११.१६८ ॥\n\nरजःसत्त्वोत्कटा ज्ञेया ऋषयः संशितव्रताः ।\n\nअन्योन्याभिभवास्ते च पृथिव्यां संव्यवस्थिताः ॥ ११.१६९ ॥\n\nअत्यन्ततमसाविष्टाः स्थावराश्च सरीसृपाः ।\n\nपादपादविहीनाश्च तामसाः परिकीर्तिताः ॥ ११.१७० ॥\n\nसरीसृपाद्या विज्ञेयाः स्थावरान्तास्तु सुव्रते ।\n\nएषामन्तर्गताश्चान्या अनन्ता एव योनयः ॥ ११.१७१ ॥\n\nमानुषेषु तथानन्ता भेदानन्त्यव्यवस्थया ।\n\nन शक्या गदितुं ता वै कर्मानन्त्यप्रभेदतः ॥ ११.१७२ ॥\n\nगुणास्तु मानुषे लोके धर्माद्या एव संस्थिताः ।\n\nधर्माद्येषु निबद्धानि यानि ज्ञानानि सुव्रते ॥ ११.१७३ ॥\n\nअधर्माद्येषु यानि स्युस्तानि ते कथयाम्यहम् ।\n\nहेतुशास्त्रं च यल्लोके नित्यानित्यविडम्बकम् ॥ ११.१७४ ॥\n\nवादजल्पवितण्डाभिः विवदन्ते ह्यनिश्चिताः ।\n\nहेतुनिष्ठानि वाक्यानि वस्तुशून्यानि सुव्रते ॥ ११.१७५ ॥\n\nज्ञानयोगविहीनानि देवतारहितानि तु ।\n\nधर्मार्थकाममोक्षेषु निश्चयो नैव जायते ॥ ११.१७६ ॥\n\nअज्ञानेन निबद्धानि त्वधर्मेण निमित्ततः ।\n\nनिरयं ते प्रगच्छन्ति ये तत्राभिरता नराः ॥ ११.१७७ ॥\n\nअवैराग्यादनैश्वर्यं भुञ्जते निरये सदा ।\n\nचत्वारस्ते वरारोहे दुःखदा नरके सदा ॥ ११.१७८ ॥\n\nमोहकाः सर्वजन्तूनां यतस्ते तामसाः स्मृताः ।\n\nधर्मेणैकेन देवेशि बद्धं ज्ञानं हि लौकिकम् ॥ ११.१७९ ॥\n\nधर्मज्ञाननिबद्धं तु पाञ्चरात्रं च वैदिकम् ।\n\nबौद्धमारहतं चैव वैराग्येणैव सुव्रते ॥ ११.१८० ॥\n\nज्ञानवैराग्यसम्बद्धं सांख्यज्ञानं हि पार्वति ।\n\nज्ञानं वैराग्यमैश्वर्यं योगज्ञानप्रतिष्ठितम् ॥ ११.१८१ ॥\n\nअतीतं बुद्धिभावानामतिमार्गं प्रकीर्तितम् ।\n\nलोकातीतं तु तज्ज्ञानमतिमार्गमिति स्मृतम् ॥ ११.१८२ ॥\n\nलोकाश्च पशवः प्रोक्ताः सृष्टिसंहारवर्त्मनि ।\n\nतेषामतीतास्ते ज्ञेया येऽतिमार्गे व्यवस्थिताः ॥ ११.१८३ ॥\n\nकपालव्रतिनो ये च तथा पाशुपताश्च ये ।\n\nसृष्टिर्न विद्यते तेषामीश्वरे च ध्रुवे स्थिताः ॥ ११.१८४ ॥\n\nयस्मान्मोक्षं गमिष्यन्ति अपुनर्भवकारणम् ।\n\nलौकिकानां पुनः सृष्टिः पुनः संहार एव च ॥ ११.१८५ ॥\n\nसंसारचक्रमारूढा भ्रमन्ति घटयन्त्रवत् ।\n\nधर्माद्यरकसंयुक्तमष्टारं चक्रकं प्रिये ॥ ११.१८६ ॥\n\nईश्वराधिष्ठितं देवि नित्यत्यादण्डकाहतम् ।\n\nमलकर्मकलाविद्धं भ्रमते कालवेगतः ॥ ११.१८७ ॥\n\nलौकिकाद्येषु ज्ञानेषु ये तेष्वभिरताः प्रिये ।\n\nहेतुशास्त्रपरा ये तु ये चान्ये पापकर्मिणः ॥ ११.१८८ ॥\n\nते सर्वे चास्य चक्रस्य नान्तं पश्यन्ति मोहिताः ।\n\nलौकिकाद्येषु ये साध्या अतिमार्गान्तगोचरे ॥ ११.१८९ ॥\n\nलीलया साधयेत्सर्वान् शिवज्ञाने महोदये ।\n\nन सर्वैः साध्यते तद्वै यतोऽतीव सुनिर्मलम् ॥ ११.१९० ॥\n\nयतो योजयते देवि अभावे परमे पदे ।\n\nअभावं भावनातीतं प्रपञ्चातीतगोचरम् ॥ ११.१९१ ॥\n\nमनोबुद्ध्यादिनिर्मुक्तं हेतुवादविवर्जितम् ।\n\nप्रत्यक्षादिप्रमाणैश्च व्यतीतं प्रभु चाव्ययम् ॥ ११.१९२ ॥\n\nसर्वतर्कागमातीतं पाशमन्त्रविवर्जितम् ।\n\nसर्वज्ञं सर्वगं शान्तं निर्मलं निरुपप्लवम् ॥ ११.१९३ ॥\n\nसर्वशक्त्यात्मकं ह्येकं स्वतन्त्रानाथनादिमत् ।\n\nसर्वातिशयनिर्मुक्तमनादिभववर्जितम् ॥ ११.१९४ ॥\n\nसर्वज्ञानपदातीतं शैवं ज्ञानं परं स्मृतम् ।\n\nएवं सृष्टानि तत्त्वानि ज्ञानानि च वरानने ॥ ११.१९५ ॥\n\nतत्त्वैरेतैर्जगत्सर्वं विसृष्टं सचराचरम् ।\n\nभुवनानि विचित्राणि शतशोऽथ सहस्रशः ॥ ११.१९६ ॥\n\nतत्त्वाभ्यन्तरसंस्थानि शास्त्राणि विविधानि च ।\n\nविज्ञानं कुहकं शिल्पं सिद्धिसन्दोहलक्षणम् ॥ ११.१९७ ॥\n\nसर्वं तत्त्वेषु बोद्धव्यं सर्वतत्त्वेषु दृश्यते ।\n\nप्रक्रिया शिवदीक्षा च तत्त्वैरेतैर्हि लभ्यते ॥ ११.१९८ ॥\n\nनास्ति दीक्षासमो मोक्षो न विद्या मातृका परा ।\n\nन प्रक्रियापरं ज्ञानं नास्ति योगस्त्वलक्षकः ॥ ११.१९९ ॥\n\nतत्सर्वं कथितं देवि शिवज्ञानमहोदधौ ।\n\nएवं सृष्टिः समाख्याता स्थितिः संहार उच्यते ॥ ११.२०० ॥\n\nमानुषाक्षिनिमेषस्य अष्टमांशः क्षणः स्मृतः ।\n\nक्षणद्वयं तुटिर्ज्ञेया तद्द्वयं तु लवः स्मृतः ॥ ११.२०१ ॥\n\nलवद्वयं निमेषस्तु ज्ञातव्यो गणितक्रमात् ।\n\nदश पञ्च निमेषाश्च काष्ठा चैव प्रकीर्तिता ॥ ११.२०२ ॥\n\nत्रिंशत्काष्ठाः कला ज्ञेया मुहूर्तस्त्रिंशदेव ताः ।\n\nमुहूर्तस्तु पुनस्त्रिंशदहोरात्रस्तु मानुषः ॥ ११.२०३ ॥\n\nअहोरात्रशतैश्चैव त्रिभिः षष्ट्यधिकैः प्रिये ।\n\nसंवत्सरस्तु विज्ञेयो मानुषः कमलेक्षणे ॥ ११.२०४ ॥\n\nसंवत्सरशतं पूर्णमायुर्ज्ञेयं तु मानुषम् ।\n\nदश पञ्च त्वहोरात्राः पक्षस्तु परिकीर्तितः ॥ ११.२०५ ॥\n\nपक्षद्वयेन मासस्तु ऋतुर्द्विगुण एव सः ।\n\nऋतुद्वयेन कालः स्यादयनं च त्रिभिस्त्रिभिः ॥ ११.२०६ ॥\n\nताभ्यां द्व्याभ्यां वरारोहे वर्षं तु परिगीयते ।\n\nदक्षिणं चायनं रात्रिरुत्तरं चायनं दिनम् ॥ ११.२०७ ॥\n\nपितॄणां तदहोरात्रमनेनाब्दस्तु पूर्ववत् ।\n\nएवं दैवस्त्वहोरात्रस्तत्राप्यब्दादि पूर्ववत् ॥ ११.२०८ ॥\n\nद्वादशाब्दसहस्राणि विज्ञेयं तु चतुर्युगम् ।\n\nचतुर्भिस्तु कृतं देवि सहस्रैस्तु यथाक्रमम् ॥ ११.२०९ ॥\n\nत्रेता ज्ञेया त्रिभिर्देवि द्वाभ्यां वै द्वापरः स्मृतः ।\n\nसहस्रेणैव वर्षाणां विज्ञेयस्तु कलिः प्रिये ॥ ११.२१० ॥\n\nसन्ध्याद्वयस्य मानं तु कथयामि युगे युगे ।\n\nशतानि चत्वारि कृते त्वादिरन्तश्च कीर्त्यते ॥ ११.२११ ॥\n\nत्रेते शतत्रयं ज्ञेयं द्वापरे तु शतद्वयम् ।\n\nकलौ चापि शतं ज्ञेयं सन्ध्यामानमिदं स्मृतम् ॥ ११.२१२ ॥\n\nलौकिकेन तु मानेन पुनश्च कथयामि ते ।\n\nत्रिचत्वारिंशल्लक्षाणि सहस्राणि च विंशतिः ॥ ११.२१३ ॥\n\nलौकिकेन तु मानेन त्वियं संख्या चतुर्युगे ।\n\nएकैकस्य पुनर्देवि युगस्य कथयामि ते ॥ ११.२१४ ॥\n\nदश सप्त च लक्षाणि सहस्राण्यष्टविंशतिः ।\n\nकृतस्यैतद्भवेन्मानं त्रेतायां कथयामि ते ॥ ११.२१५ ॥\n\nषण्णवतिः सहस्राणि लक्षाणि द्वादशैव तु ।\n\nत्रेतायुगस्य मानं तु द्वापरस्य निबोध मे ॥ ११.२१६ ॥\n\nचतुष्षष्टिः सहस्राणि ह्यष्टौ लक्षाणि सुव्रते ।\n\nद्वापरस्य तु मानं च कलेस्तु कथयामि ते ॥ ११.२१७ ॥\n\nद्वात्रिंशत्तु सहस्राणि लक्षाणां च चतुष्टयम् ।\n\nएतन्मानं कलेः प्रोक्तं समासात्तव सुव्रते ॥ ११.२१८ ॥\n\nवर्षैस्तु मानवैर्देवि मानमेतद्युगे युगे ।\n\nचतुर्युगैकसप्तत्या भवेन्मन्वन्तरं पुनः ॥ ११.२१९ ॥\n\nसन्ध्यामानविहीनं तु युगैर्मानं प्रकीर्तितम् ।\n\nयुगैर्मानं] चोन्ज्. ड्wइवेदि; युगैर्मलं Kष्ट्ष्\n\nएतद्दिव्येन मानेन मानं मन्वन्तरे स्मृतम् ॥ ११.२२० ॥\n\nवर्षमानैः पुनश्चैव लौकिकैः कथयामि ते ।\n\nसप्तषष्टिस्तु लक्षाणि त्रिंशत्कोट्यो वरानने ॥ ११.२२१ ॥\n\nसहस्रविंशतिर्ज्ञेयं मानं मन्वन्तरे प्रिये ।\n\nचतुर्दशभिर्देवेशि कल्पो मन्वन्तरे भवेत् ॥ ११.२२२ ॥\n\nमन्वन्तरे व्यतिक्रान्ते चान्यस्मिन् पुनरागते ।\n\nपञ्च वर्षसहस्राणि मध्ये सन्ध्या भवेत्सदा ॥ ११.२२३ ॥\n\nआदौ सहस्रं सर्वेषामन्ते चापि पुनस्तथा ।\n\nकल्पो ब्रह्मदिनं प्रोक्तं चतुर्युगसहस्रकम् ॥ ११.२२४ ॥\n\nवर्षमानेन दिव्येन पुनश्च कथयामि ते ।\n\nकोटिरेका तु वर्षाणां लक्षाणां चैव विंशतिः ॥ ११.२२५ ॥\n\nदिव्येनैव तु मानेन ब्रह्मणस्तु दिनं भवेत् ।\n\nषण्णवत्या सहस्रैस्तु सन्ध्याकालः प्रकीर्तितः ॥ ११.२२६ ॥\n\nलौकिकेन तु मानेन अधुना कथयामि ते ।\n\nवर्षवृन्दानि चत्वारि त्वर्बुदत्रयमेव च ॥ ११.२२७ ॥\n\nकोटिद्वयं च देवेशि दिनं पैतामहं स्मृतम् ।\n\nसन्ध्या कोटित्रयं चैव पञ्च लक्षाणि कीर्तिता ॥ ११.२२८ ॥\n\nचत्वारिंशत्तथा षष्टिः सहस्राणि तथैव च ।\n\nपश्चिमः सन्धिरेवं हि पूर्वसन्ध्यापि तत्समा ॥ ११.२२९ ॥\n\nनरकैः सह सप्तानां पातालानां तथा प्रिये ।\n\nलोकानां चैव सप्तानां स्थितिरेषा प्रकीर्तिता ॥ ११.२३० ॥\n\nसंहारं च पुनर्देवि शृणुष्व कथयामि ते ।\n\nब्रह्मणः स्वदिनान्ते वै कल्पः संहार उच्यते ॥ ११.२३१ ॥\n\nदिनेनैकेन ब्राह्मेण इन्द्राश्चैव चतुर्दश ।\n\nराज्यं कृत्वा क्रमाद्यान्ति मन्वन्तरव्यवस्थया ॥ ११.२३२ ॥\n\nततः संहरते विश्वं सप्तलोकान्तगोचरम् ।\n\nसुप्ते पितामहे देवि ऊर्ध्वं कालाग्निरीक्षते ॥ ११.२३३ ॥\n\nतस्य वै दक्षिणं वक्त्रं महाज्वालां विनिक्षिपेत् ।\n\nतस्माद्वक्त्रान्महाज्वाला लक्षयोजनविस्तृता ॥ ११.२३४ ॥\n\nऊर्ध्वं प्रयाति सा दीप्ता तीव्रवेगा सुदुःसहा ।\n\nलोकेषु ये स्थिता लोका ये च पातालवासिनः ॥ ११.२३५ ॥\n\nसुखदुःखोभये क्षीणे मोहं भूयिष्ठमागते ।\n\nसत्तामात्रास्तु ते सर्वे भवन्ति ब्रह्मविष्टपे ॥ ११.२३६ ॥\n\nयावन्नोदयनं भूयः सुखदुःखादिकर्मणाम् ।\n\nतावत्तिष्ठन्ति ते मूढा यावद्ब्रह्मा न बुध्यते ॥ ११.२३७ ॥\n\nरुद्रलोकाधिपतयः पातालपतयश्च ये ।\n\nकूष्माण्डहाटकाद्यास्तु ते तिस्ठन्त्यतिनिर्मलाः ॥ ११.२३८ ॥\n\nनिर्व्यापारास्तु ते तावद्यावत्सृष्टिः पुनर्भवेत् ।\n\nशून्यभूतेषु लोकेषु ज्वाला दहति दुर्धरा ॥ ११.२३९ ॥\n\nसा दहेन्नरकान् देवि पातालानि समन्ततः ।\n\nत्रींल्लोकांश्चैव दहति भूर्भुवःस्वःपदान्तिकान् ॥ ११.२४० ॥\n\nधूमेन च त्रयो लोका विनश्यन्ति वरानने ।\n\nमहोजनस्तपःसंज्ञाः सत्यलोकोऽपि सुव्रते ॥ ११.२४१ ॥\n\nतिष्ठन्ति मोहितात्मानो निद्रया ते मृतोपमाः ।\n\nएवं दग्द्घा जगत्सर्वं ज्वाला वक्त्रं विशेत्पुनः ॥ ११.२४२ ॥\n\nततो वान्ति महावाता ब्रह्मनिःश्वाससम्भवाः ।\n\nनाशयन्ति च तद्भस्म जगद्दाहोद्भवं प्रिये ॥ ११.२४३ ॥\n\nब्रह्मप्रस्वेदजं वारि तज्जगत्प्लावयेत्पुनः ।\n\nतेनैव वारिणा देवि जगदेकार्णवं भवेत् ॥ ११.२४४ ॥\n\nनिशाक्षये पुनः स्थित्वा सुखदुःखफलोदये ।\n\nकर्मतः सर्वलोकस्य ब्रह्मा लोकपितामहः ॥ ११.२४५ ॥\n\nशून्यभूतां समालोक्य भगवान् प्रभुरिच्छया ।\n\nषड्विधां कुरुते सृष्टिं यथापूर्वव्यवस्थया ॥ ११.२४६ ॥\n\nप्रथमां तामसीं सृष्टिं करोति तमसोत्कटान् ।\n\nनरकान् विविधाकारान् पशून् वै स्थावरान्तगान् ॥ ११.२४७ ॥\n\nतमोरजःसमावेशान्मानवान् संसृजेत्पुनः ।\n\nरजःसत्त्वसमाविष्टः सृजेन्मुनिवरेश्वरम् ॥ ११.२४८ ॥\n\nगतनिद्रः प्रबुद्धश्च सत्त्वनिष्ठो जगत्पतिः ।\n\nसृजेद्देवान् सलोकांश्च पूर्वयैव व्यवस्थया ॥ ११.२४९ ॥\n\nततो रुद्रेन्द्रसूर्येन्दुनक्षत्राणि ग्रहेश्वराः ।\n\nअधिकारं प्रकुर्वन्ति स्वे स्वे विषयगोचरे ॥ ११.२५० ॥\n\nदिने दिने सृजत्येवं संहरेच्च दिनक्षये ।\n\nदिनमानं च यत्प्रोक्तं रात्रिसंख्या च तावती ॥ ११.२५१ ॥\n\nअहोरात्रेण चानेन अब्दं वै पूर्ववत्स्मृतम् ।\n\nअब्दानां तु शते पूर्णे महाकल्पः स उच्यते ॥ ११.२५२ ॥\n\nब्राह्मे वर्षशते देवि दिव्यान्यब्दानि मे शृणु ।\n\nएकनवतिकोटिस्तु तथा लक्षाणि विंशतिः ॥ ११.२५३ ॥\n\nतथा सप्तैव खर्वाणि निखर्वाष्टकमेव च ।\n\nब्राह्मं वर्षशतं चैतज्ज्ञातव्यं कालवेदिना ॥ ११.२५४ ॥\n\nदैविकेन तु मानेन मानमित्थं प्रकीर्तितम् ।\n\nलौकिकेन तु मानेन पुनश्चैव निबोध मे ॥ ११.२५५ ॥\n\nद्वात्रिंशदब्दकोट्यस्तु तथा खर्वाष्टकं प्रिये ।\n\nखर्वद्वयं च देवेशि निखर्वाः पञ्च एव तु ॥ ११.२५६ ॥\n\nशङ्कुत्रयं पद्ममेकं सागरत्रयमेव च ।\n\nKषेमराज रेचोर्द्स्थत्Bहुल्लक रेअद्स्:\n\n...थाब्दकोट्यस्तु एकं चैवार्बुदं प्रिये ।\n\nखर्वाशीतस्तथा चैव निखर्वाणां च पञ्चकम् ।\n\nचतुष्टयं च शङ्कूनां त्रिंशत्सागर एव च ।\n\nएतद्देवि समाख्यातं ज्ञातव्यं च मुमुक्षुभिः ॥ ११.२५७ ॥\n\nएतल्लौकिकमानेन ब्राह्ममब्दशतं स्मृतम् ।\n\nएकं दशगुणं पूर्वं शतं दशगुणं तु तत् ॥ ११.२५८ ॥\n\nशतं दशगुणं कृत्वा सहस्रं परिकीर्तितम् ।\n\nसहस्रं दशगुणितमयुतं तद्धि कीर्तितम् ॥ ११.२५९ ॥\n\nदशायुतानि लक्षं तु नियुतं दशतानि च ।\n\nदश तानि च कोटिः स्याद्दश कोटिस्तथार्बुदम् ॥ ११.२६० ॥\n\nअर्बुदैर्दशभिर्वृन्दं खर्वं दशभिरेव तैः ।\n\nदशभिस्तैर्निखर्वं तु शङ्कुः स्याद्दश तानि तु ॥ ११.२६१ ॥\n\nशङ्कुभिर्दशभिः पद्मं दश पद्मानि सागरः ।\n\nसागरैर्दशभिर्मध्यमन्त्यं तैर्दशभिः स्मृतम् ॥ ११.२६२ ॥\n\nअन्त्यं दशाहतं कृत्वा परार्धं परिकीर्तितम् ।\n\nएवमष्टादशैतानि स्थानानि गणितस्य तु ॥ ११.२६३ ॥\n\nमहाकल्पस्य पर्यन्ते ब्रह्मा याति परे लयम् ।\n\nविष्णोश्च तद्दिनं प्रोक्तं रात्रिर्वै तत्समा भवेत् ॥ ११.२६४ ॥\n\nअनेन परिमाणेन तस्याब्दं तु विधीयते ।\n\nवर्षाणां च शते पूर्णे सोऽपि याति परे लयम् ॥ ११.२६५ ॥\n\nविष्णोरायुर्यदेवोक्तं रुद्रस्यैतद्दिनं भवेत् ।\n\nदिने दिने सृजत्यन्यौ ब्रह्मविष्णू प्रजापती ॥ ११.२६६ ॥\n\nब्राह्मी च वैष्णवी शक्तिरधिकारपदं गता ।\n\nयं चाधितिष्ठत्यात्मानं तत्संज्ञां स प्रपद्यते ॥ ११.२६७ ॥\n\nतदाधिकारं कुरुते इच्छया परमात्मनः ।\n\nब्रह्मविष्ण्विन्द्ररुद्राश्च विद्येशा ईश्वरस्तथा ॥ ११.२६८ ॥\n\nलोकाधिपाश्च देवेशि तथा च भुवनाधिपाः ।\n\nग्रहादिमातरो रुद्रा योगनक्षत्रराशयः ॥ ११.२६९ ॥\n\nशक्तियुक्तास्तु ते सर्वे भवन्ति तदधिष्ठिताः ।\n\nतत्पराक्रमवीर्यास्तु स्वकीये तु पदे स्थिताः ॥ ११.२७० ॥\n\nशिवस्यैका महाशक्तिः शिवश्चैको ह्यनादिमान् ।\n\nसा शक्तिर्भिद्यते देवि भेदैरानन्त्यसम्भवैः ॥ ११.२७१ ॥\n\nएवं वै कुरुते सृष्टिं रुद्रश्चैव दिने दिने ।\n\nसंहारं च दिनान्ते वै रात्रिर्वै तत्समा भवेत् ॥ ११.२७२ ॥\n\nदिनरात्रिप्रमाणेना-नेन स्याद्वत्सरोऽस्य च ।\n\nवत्सराणां शते पूर्णे शतरुद्रदिनक्षयात् ॥ ११.२७३ ॥\n\nसोऽपि याति परं स्थानं यद्गत्वा निष्कलो भवेत् ।\n\nतस्मिन् स्थाने पुनश्चान्यस्तत्समश्च प्रभुर्भवेत् ॥ ११.२७४ ॥\n\nरौद्रशक्तिसमायोगाद्ब्रह्मविष्ण्विन्द्रनायकः ।\n\nशतरुद्रास्तु देवेशि स्वाब्दानां तु शतक्षये ॥ ११.२७५ ॥\n\nते प्रयान्ति परं तत्त्वं ततोऽण्डं तु विनश्यति ।\n\nसर्वभूतगुणाधारं सर्वतत्त्वालयालयम् ॥ ११.२७६ ॥\n\nसपर्वतवनोद्यानद्वीपसागरमण्डितम् ।\n\nविमानमालाकुलितं ग्रहनक्षत्रमण्डितम् ॥ ११.२७७ ॥\n\nदेवदानवगन्धर्वसिद्धविद्याधरोरगैः ।\n\nऋषिभिर्मानुषाद्यैश्च सप्तलोकनिवासिभिः ॥ ११.२७८ ॥\n\nनरकैश्चैव पातालैर्युक्तं भुवनमण्डितम् ।\n\nअशेषभुवनाधारमण्डमप्सु प्रलीयते ॥ ११.२७९ ॥\n\nततः कालाग्निरुद्रश्च कालतत्त्वे लयं व्रजेत् ।\n\nअप्तत्त्वात्तु समारभ्य यावन्मायान्तगोचरम् ॥ ११.२८० ॥\n\nतत्सर्वं संहरेत्कालः स्वयमेव चराचरम् ।\n\nतदूर्ध्वं शुद्धमध्वानं यावच्छक्त्यन्तगोचरम् ॥ ११.२८१ ॥\n\nतत्सर्वं संहरेद्घोरमघोरो घोरनाशनः ।\n\nत्रिष्वेवं संस्थितो रुद्रः कालरूपी महेश्वरः ॥ ११.२८२ ॥\n\nततः संहरते तोयममरेशशतात्यये ।\n\nएवं भूताद्यावरणपतयश्च शतात्यये ॥ ११.२८३ ॥\n\nसंहरन्ति च देवेशि सृजन्ति च परस्परम् ।\n\nKषेमराज रेचोर्द्स्हेरे अनोथेर्रेअदिन्ग्: क्वचित्तु---\n\nएवं भूतपतीनां तु प्राप्ते वर्षशतात्यये ।\n\nयातैस्तैर्निष्कलस्थानं ततो भूतानि शाङ्करि ।\n\nसंहरन्ति च देवेशि सृजन्ति च परस्परम् ।\n\nआपस्तेजसि लीयन्ते तत्तेजश्चानिले पुनः ॥ ११.२८४ ॥\n\nतथानिलोऽम्बरं प्राप्य सह तेनैव लीयते ।\n\nतन्मात्रेषु प्रलीयन्ते यथोत्पन्नानि च क्रमात् ॥ ११.२८५ ॥\n\nतन्मात्राण्यप्यहङ्कारे सेन्द्रियाणि यथाक्रमम् ।\n\nस बुद्धौ सा च गहने गुणसाम्ये प्रलीयते ॥ ११.२८६ ॥\n\nगुणसाम्यमनिर्देश्यमप्रतर्क्यमनौपमम् ।\n\nतस्मिन् जगदशेषं तु प्रसुप्तमिव तिष्ठति ॥ ११.२८७ ॥\n\nपरमाणुप्रमाणेन लीनं संतिष्ठते जगत् ।\n\nषड्विंशकस्य रुद्रस्य चैतद्दिनमिह स्मृतम् ॥ ११.२८८ ॥\n\nप्रजाः प्रजानां पतयः पितरो मानवैः सह ।\n\nसाङ्ख्यज्ञानेन ये सिद्धाः वेदेन ब्रह्मवादिनः ॥ ११.२८९ ॥\n\nछन्दः सामानि चोङ्कारो बुद्धिस्तद्देवताः प्रिये ।\n\nअह्नि तिष्ठन्ति ते सर्वे परमेशस्य धीमतः ॥ ११.२९० ॥\n\nदिनान्ते तु प्रलीयन्ते रात्र्यन्ते विश्वसम्भवः ।\n\nषट्त्रिंशत्तु सहस्राणि ब्रह्मणां प्रलयोद्भवाः ॥ ११.२९१ ॥\n\nअव्यक्ते च दिनं प्रोक्तं रुद्राणां तन्निवासिनाम् ।\n\nतस्मिन् संहरते सर्वं प्रधानस्य दिनक्षये ॥ ११.२९२ ॥\n\nरात्र्यन्ते च सृजेद्भूयः श्रीकण्ठो विश्वनायकः ।\n\nतस्याप्यनेन न्यायेन परिमाणस्थितिर्भवे ॥ ११.२९३ ॥\n\nयस्मात्प्रलयकोट्यश्च व्यतीताश्च सहस्रशः ।\n\nततो नियतिकालौ च रागो विद्या कला तथा ॥ ११.२९४ ॥\n\nपरस्परं लयं यान्ति क्रमात्सर्वे स्वमानतः ।\n\nकलाद्यवनिपर्यन्तं गहनेशदिनक्षये ॥ ११.२९५ ॥\n\nनानाभुवनविन्यासरचनादिविभूषितम् ।\n\nसगुणाधारपर्यन्तरुद्रक्षेत्रज्ञसङ्कुलम् ॥ ११.२९६ ॥\n\nगहनेशे लयं याति मूलप्रकृतिकारणे ।\n\nरात्र्यन्ते जायते भूयो गहनेशप्रचोदनात् ॥ ११.२९७ ॥\n\nअहोरात्रस्त्वयं प्रोक्तः प्राकृतः परमेश्वरि ।\n\nप्रलयश्च स एवोक्तो भूतानां परमेश्वरि ॥ ११.२९८ ॥\n\nप्राधानिकपरार्धेन दशधागुणितेन तु ।\n\nमाया संहरते सर्वं पुनश्चैव सृजेज्जगत् ॥ ११.२९९ ॥\n\nमायाकालपरार्धस्य शतधागुणितस्य च ।\n\nईश्वरः कुरुते सृष्टिं पुनश्च संहरेज्जगत् ॥ ११.३०० ॥\n\nततः सदाशिवो देवः स्वमानेन च संहरेत् ।\n\nसृजते च पुनर्भूय आत्मीये देव्यहर्मुखे ॥ ११.३०१ ॥\n\nमहाप्रलय एवोक्तः सादाख्ये तु दिनद्वये ।\n\nबिन्दुतत्त्वे लयं याति पञ्चमन्त्रमहातनुः ॥ ११.३०२ ॥\n\nबिन्दुं चैवार्धचन्द्रं तु भित्त्वा चैव निरोधिकाम् ।\n\nनादतत्त्वे लयं याति गृहीत्वा सचराचरम् ॥ ११.३०३ ॥\n\nनादः सौषुम्नमार्गेण भित्त्वा ब्रह्मबिलं प्रिये ।\n\nशक्तितत्त्वे लयं याति शक्तितत्त्वदिनक्षये ॥ ११.३०४ ॥\n\nपरार्धः स तु विज्ञेयः कालस्तु वरवर्णिनि ।\n\nतच्च शिवतत्त्वस्थस्य व्यापीशस्याप्यहर्मुखम् ॥ ११.३०५ ॥\n\nततश्च संसृजेद्भूयो व्यापी व्योमस्वरूपिणि ।\n\nलीयते सोऽप्यनन्तेशे सोऽनाथे सोऽप्यनाश्रिते ॥ ११.३०६ ॥\n\nशक्तिकालपरार्धस्य कोटिधागुणितस्य च ।\n\nअनाश्रितस्य देवस्य दिनमेतत्प्रकीर्तितम् ॥ ११.३०७ ॥\n\nअनेन परिमाणेन परार्धगुणितेन तु ।\n\nसोऽपि याति परं स्थानं कारणं स्वमनाश्रयम् ॥ ११.३०८ ॥\n\nस कालः साम्यसंज्ञश्च जन्ममृत्युभयापहः ।\n\nततोऽप्यूर्ध्वममेयस्तु कालः स्यात्परमावधिः ॥ ११.३०९ ॥\n\nनित्यो नित्योदितो देवि अकल्यश्च न कल्यते ।\n\nस चाधः कलयेत्सर्वं व्यापिन्यादिं धरावधिम् ॥ ११.३१० ॥\n\nतुट्यादिभिः कलाभिश्च देव्यध्वानं चराचरम् ।\n\nऊर्ध्वमुन्मनसो यच्च तत्र कालो न विद्यते ॥ ११.३११ ॥\n\nन कल्यः कल्यते कश्चिन्निष्कलः कालवर्जितः ।\n\nयः शाङ्कर्युन्मनातीतः स नित्यो व्यापकोऽव्ययः ॥ ११.३१२ ॥\n\nतस्यादौ यादृशं रूपं कल्पान्ते चैव तादृशम् ।\n\nअरूपा रूपनिर्मुक्तः सोऽनादिर्भववर्जितः ॥ ११.३१३ ॥\n\nसर्वज्ञः सर्वकर्ता च दानादिगुणवर्जितः ।\n\nस एवापररूपेण उन्मन्या मूर्ध्नि संस्थितः ॥ ११.३१४ ॥\n\nदेवदेवो जगन्नाथः परमात्मा शिवोऽव्ययः ।\n\nपर्यानुक्रमयोगेन सोऽकामात्सृजते जगत् ॥ ११.३१५ ॥\n\nदेव्युवाच\n\nअकामस्य क्रिया नास्ति निष्क्रियश्च सृजेत्कथम् ।\n\nएवं प्रश्नवरं गुह्यं कथयस्व प्रसादतः ॥ ११.३१६ ॥\n\nभैरव उवाच\n\nआदित्यस्य मणेर्यद्वत्तापिताद्रविरश्मिभिः ।\n\nवह्निः संजायते तस्माद्रवेस्तत्र न कामिता ॥ ११.३१७ ॥\n\nमणेरपि न कामित्वं तद्वद्देवस्य चेष्टितम् ।\n\nआदित्यवच्छिवो ज्ञेयः शक्तिर्मणिरिव स्थिता ॥ ११.३१८ ॥\n\nऋतुकालमिताद्वृक्षात्कालोऽङ्कुरनियोजकः ।\n\nयद्वच्छिवसमायोगात्तद्वच्छक्तेर्जगत्स्थितिः ॥ ११.३१९ ॥\n\nइति स्वच्छन्दतन्त्रे एकादशः पटलः समाप्तः\n\nसृष्टिः स्थितिश्च संहारस्तत्त्वानां कथितस्त्वया ।\n\nजगत्संभवहेतुश्च त्वत्प्रसादाच्छ्रुतं मया ॥ १२.१ ॥\n\nतत्त्वविज्ञानमाख्याहि सिद्धिस्तेषु यथा भवेत् ।\n\nपृथिव्यादि शिवान्तं च कथयामि समासतः ॥ १२.२ ॥\n\nपृथ्वी कठिनरूपेण शृणु देहे यथा स्थिता ।\n\nमांसेऽस्थिषु तथा चैव स्नायुलोमनखेषु च ॥ १२.३ ॥\n\nमज्जान्त्रेषु च विज्ञेया पृथ्वी पञ्चगुणोत्कटा ।\n\nकफासृगाममूत्रेषु रसस्वेदवसासु च ॥ १२.४ ॥\n\nशुक्रे च संग्रहे चैव स्थिता आपश्चतुर्गुणाः ।\n\nपचने दहने चैव तेजस्यूष्मणि संस्थितम् ॥ १२.५ ॥\n\nतेजस्त्वेवं स्थितं देवि प्रकाशे च त्रिलक्षणम् ।\n\nवायुरुच्छ्वासनिःश्वासस्पर्शनव्यूहलक्षणः ॥ १२.६ ॥\n\nमूत्रोच्चारविसर्गेषु अन्नपानप्रवेशने ।\n\nवायुरेभिः स्थितो देहे विज्ञेयस्तु द्विलक्षणः ॥ १२.७ ॥\n\nएकलक्षणमाकाशं कथयामि यथा स्थितम् ।\n\nसुषिरात्मकं तु विज्ञेयं नवधा च्छिद्रलक्षणम् ॥ १२.८ ॥\n\nशब्दात्मकं गुणं ह्येतत्कथितं तव सुव्रते ।\n\nवागिन्द्रियं वदेद्वाणीं सा च वाणी चतुर्विधा ॥ १२.९ ॥\n\nसंस्कृता प्राकृती चैव अपभ्रष्टानुनासिका ।\n\nछेदनं भेदनं दानं व्यधनं शिल्पयोजनम् ॥ १२.१० ॥\n\nग्रहणं विजयश्चैव सर्वं हस्तेन्द्रिये स्थितम् ।\n\nसमनिम्नोन्नताश्चैव लोष्टकण्टकवालुकाः ॥ १२.११ ॥\n\nकर्दमो जलदुर्गाणि रथ्याट्टालकपर्वताः ।\n\nपादेन्द्रियेण गम्यन्ते देशान्तरगमागमे ॥ १२.१२ ॥\n\nउत्सर्गे पर्दिते चैव पायुर्वै चेष्टते सदा ।\n\nआनन्दकृदुपस्थश्च गम्यागम्यप्रवर्तकः ॥ १२.१३ ॥\n\nकर्मस्वेतानि वर्तन्ते तेन कर्मेन्द्रियाणि तु ।\n\nबुद्धीन्द्रियाणि देवेशि वर्तन्ते बुद्धियोगतः ॥ १२.१४ ॥\n\nषड्जाख्यर्षभगान्धारमध्यमाः पञ्चमः प्रिये ।\n\nधैवतो निषधश्चैव स्वराः सप्त प्रकीर्तिताः ॥ १२.१५ ॥\n\nगान्धारो मध्यमः षड्जस्त्रयो ग्रामाश्च पार्वति ।\n\nसप्तस्वरास्त्रयो ग्रामा मूर्छनाश्चैकविंशतिः ॥ १२.१६ ॥\n\nतान एकोनपञ्चाशदित्येतत्सुरमण्डलम् ।\n\nसूक्ष्मशब्दाः स्मृता ह्येते चराचररवस्थिताः ॥ १२.१७ ॥\n\nस्थूलांश्चैव प्रवक्ष्यामि यथावत्तान्निबोध मे ।\n\nभेरीपटहशङ्खोत्थो मृदङ्गपणवोत्थितः ॥ १२.१८ ॥\n\nवेणुगोमुखशब्दश्च मन्दलो दर्दुरो ध्वनिः ।\n\nतन्त्रीवाद्यानि चित्राणि करवाद्यानि यानि च ॥ १२.१९ ॥\n\nसंयोगजवियोगोत्थाः काष्ठपाषाणवारिजाः ।\n\nअपभ्रंशोऽनुनासिक्यः संस्कृतः प्राकृतो रवः ॥ १२.२० ॥\n\nसप्तस्वरप्रतिष्ठानि व्यक्ताव्यक्तानि चैव हि ।\n\nउक्तानुक्तानि गृह्णाति श्रवणेन्द्रिययोगतः ॥ १२.२१ ॥\n\nशब्दोऽस्य विषयो ह्येष येन बुध्येत पुद्गलः ।\n\nमृदुं च कठिनं चैव कर्कशं शीतलं तथा ॥ १२.२२ ॥\n\nउष्णं च पिच्छिलं लोष्टं कर्दमं वालुकास्तथा ।\n\nशरकुन्तासिघातादि ताडनं छेदनं तथा ॥ १२.२३ ॥\n\nएतानि वै विजानाति स्पर्शनं च त्वगिन्द्रियम् ।\n\nस्पर्शोऽस्य विषयो ह्येष येन बुध्येत पुद्गलः ॥ १२.२४ ॥\n\nचक्षुरिन्द्रियकर्माणि कथ्यमानानि मे शृणु ।\n\nसितं रक्तं च पीतं च कृष्णं हरितधूम्रकम् ॥ १२.२५ ॥\n\nकपिलं पिङ्गलं बभ्रु अन्यान्यपि विशेषतः ।\n\nनरनारीपशुमृगाञ्ज्योतिः स्थावरजङ्गमम् ॥ १२.२६ ॥\n\nरूपाकृतिविविक्तानि चक्षुः पश्यति सर्वदा ।\n\nरूपाख्यो विषयो ह्यस्य येनात्मा प्रतिबुद्ध्यते ॥ १२.२७ ॥\n\nमधुराम्लरसं चैव लवणं कटु तिक्तकम् ।\n\nकषायमिश्रं स्वादुं च जिह्वा वेदयते रसम् ॥ १२.२८ ॥\n\nरसोऽस्य विषयो ह्येष येन बुद्ध्येत पुद्गलः ।\n\nसुरभिर्दिव्यगन्धश्च दुर्गन्धश्चाप्यनेकधा ॥ १२.२९ ॥\n\nउभौ जिघ्रति नासाग्रे विषयो गन्धसंज्ञितः ।\n\nयेनासौ बुध्यते क्षेत्री अहङ्कारेण मोहितः ॥ १२.३० ॥\n\nसंकल्पे च विकल्पे च दशधाक्षेषु धावति ।\n\nअनिवारितसन्देहमजय्यं सर्वदेहिनाम् ॥ १२.३१ ॥\n\nमनश्च कथितं ह्येतद्धर्माधर्मनिबन्धकम् ।\n\nस्वरूपधर्मं वक्ष्यामि तन्मात्राणां यथार्थतः ॥ १२.३२ ॥\n\nगन्धं तु गन्धतन्मात्रं नासिकाग्रेण जिघ्रति ।\n\nजिह्वया रसतन्मात्रं रसं गृह्णाति संस्थितम् ॥ १२.३३ ॥\n\nचक्षुषा रूपतन्मात्रं रूपं गृह्णात्युपागतम् ।\n\nगृह्णाति स्पर्शतन्मात्रं त्वचा स्पर्शमुपागतम् ॥ १२.३४ ॥\n\nशब्दं च शब्दतन्मात्रं गृह्णाति श्रवणेन तु ।\n\nसूक्ष्मस्तन्मात्रधर्मोऽयं भूतानां प्रकृतिक्रमात् ॥ १२.३५ ॥\n\nवैकारिकस्ततश्चोर्ध्वं बुध्यते येन पुद्गलः ।\n\nअहं विद्वानहं भोगी त्वहं जातो महाकुले ॥ १२.३६ ॥\n\nअहं दाता च भोक्ता च तेजस्वी बलवानहम् ।\n\nअहं योद्धा च संग्रामे शत्रवश्च मया जिताः ॥ १२.३७ ॥\n\nधर्मशीलश्च गुणवान् श्रेयस्कर्ता ह्यहं परम् ।\n\nअहं पापी दुराचारो मूर्खश्चाहं दुराकृतिः ॥ १२.३८ ॥\n\nन दत्तं न मया भुक्तं मत्समो नास्ति दुःखितः ।\n\nइत्यहङ्कारचित्तानां ममत्ववशवर्तिनाम् ॥ १२.३९ ॥\n\nअहङ्कारो निबध्नाति संसारे दृढबन्धनैः ।\n\nत्रिविधस्याप्ययं धर्मोऽहङ्कारस्य प्रकीर्तितः ॥ १२.४० ॥\n\nबुद्धिधर्मांस्ततो वक्ष्ये धर्मादींस्तव सुव्रते ।\n\nधर्मो ज्ञानं च वैराग्यमैश्वर्यं च चतुष्टयम् ॥ १२.४१ ॥\n\nअधर्मश्च तथाज्ञानमवैराग्यमनैश्वरम् ।\n\nबध्नाति सप्तधा सा तु ज्ञानभावेन मोहयेत् ॥ १२.४२ ॥\n\nबुद्धिश्चाध्यवसायं च करोति विविधेष्वपि ।\n\nधर्मादीनामथाष्टानां लक्षणानि शृणु प्रिये ॥ १२.४३ ॥\n\nउपवासो जपो मौनमक्रोधोऽस्तेयमार्जवम् ।\n\nसत्यं शौचं च दानं च दया क्षान्तिश्च सर्वदा ॥ १२.४४ ॥\n\nविद्याभ्यासश्च लज्ज च इन्द्रियाणां च निग्रहः ।\n\nइष्टापूर्तं तीर्थसेवा पितृणां चैव तर्पणम् ॥ १२.४५ ॥\n\nअभयं सर्वसत्त्वेभ्यो जीवितस्य च रक्षणम् ।\n\nधीगुणः प्रथमो ह्येष धर्म इत्यभिधीयते ॥ १२.४६ ॥\n\nधर्मकर्मनिबद्धानां संसारमनुवर्तिनाम् ।\n\nपुनर्मार्त्यं पुनः स्वर्ग्यं तीर्यक्त्वं च पुनः पुनः ॥ १२.४७ ॥\n\nधर्मभावः समाख्यातः ज्ञानभावं च मे शृणु ।\n\nचतुर्विंशतिकः पिण्डः करणेन्द्रियसंयुतः ॥ १२.४८ ॥\n\nप्राकृतः स तु विज्ञेयो धर्माधर्मप्रवर्तकः ।\n\nअकर्ता निर्गुणश्चाहं न मे बन्धोऽस्ति प्राकृतः ॥ १२.४९ ॥\n\nप्रकृत्या कारितं मन्ये वासनादेव मुच्यते ।\n\nसाङ्ख्यज्ञानं मया प्रोक्तं प्रकृतेर्येन मुच्यते ॥ १२.५० ॥\n\nमुक्तं प्रकृतिबन्धात्तं पुनर्बध्नाति चेश्वरः ।\n\nबद्धः संसरते भूयो यावद्देवं न विन्दति ॥ १२.५१ ॥\n\nईश्वरं सृष्टिकर्तारं सर्वजन्तुनिबन्धकम् ।\n\nवैराग्यात्सन्त्यजेत्पुत्रान् दारानिष्टान्सुसंमतान् ॥ १२.५२ ॥\n\nहस्त्यश्वरथयानानि सुहृद्भोगधनानि च ।\n\nउपवासं जपं तीर्थं पञ्चाग्निं जलशायिताम् ॥ १२.५३ ॥\n\nउपास्यैतानि घोराणि देहं सन्त्यजति क्षणात् ।\n\nगिरिवृक्षजलाग्निभ्यः प्रहारोद्बन्धनाशनैः ॥ १२.५४ ॥\n\nवैराग्यं तु समाश्रित्य कुरुते साहसान्यपि ।\n\nऐश्वर्यभावमापन्नो द्रव्यैस्तृप्तिं न गच्छति ॥ १२.५५ ॥\n\nन दारैर्न धनैर्भागैः परिवारैर्न वाहनैः ।\n\nतपो व्रतानि मन्त्रांश्च ऐश्वर्यार्थे तु साधयेत् ॥ १२.५६ ॥\n\nयुद्धं द्युतं तथा मायां चौर्यं चानृतहिंसनम् ।\n\nअन्यान्यपि त्वयुक्तानि विस्रम्भच्छलघातिताम् ॥ १२.५७ ॥\n\nऐश्वर्यभावमापन्नः करोति च बहून्यपि ।\n\nप्राणिहिंसारतो नित्यं चौरिकानृतदम्भवान् ॥ १२.५८ ॥\n\nयाचको दुःखदाता च भवेच्चाधर्मचेष्टितम् ।\n\nनास्तिधर्मो न चाधर्मः स्वर्गं मोक्षं च को गतः ॥ १२.५९ ॥\n\nअज्ञानभावमापन्नः सर्वं मिथ्येति भाषते ।\n\nनित्यं दुःखी परप्रेष्यो भारं यानं वहन्नपि ॥ १२.६० ॥\n\nकृच्छ्रजीवी च सततमवैराग्ये न खिद्यते ।\n\nराज्यं कृत्वा तु सामन्तः सामन्त्याद्ग्रामभुग्भवेत् ॥ १२.६१ ॥\n\nग्रामाद्भ्रष्टस्तदर्धेन वर्ततेऽसावनीश्वरः ।\n\nन शोचति न चोद्विग्नः क्रीडते पूर्वराज्यवत् ॥ १२.६२ ॥\n\nअनैश्वर्यस्य भावोऽयमेवं ते समुदाहृतः ।\n\nअव्यक्तं त्रिगुणं वक्ष्ये संसारस्य प्रवर्तकम् ॥ १२.६३ ॥\n\nयस्माच्च जगदुत्पत्तिः प्रकृतिस्तेन चोच्यते ।\n\nअस्य धर्मं प्रवक्ष्यामि रजः सत्त्वतमोऽभिधम् ॥ १२.६४ ॥\n\nप्रकाशभावः सत्त्वं च धर्मः सत्त्वसमाश्रितः ।\n\nसंविभागी च सततं नित्यं सत्त्वोपकारकः ॥ १२.६५ ॥\n\nक्षमादयासमायुक्तो ज्ञानविज्ञानपारगः ।\n\nप्रीतिर्दानं धृतिर्मेधा तपः शौचं दमस्तथा ॥ १२.६६ ॥\n\nऋतवाक्समदृष्टिश्च दिव्यबुद्धिप्रबोधनम् ।\n\nयस्मिन्नेते सदा धर्मा भवन्ति पुरुषोत्तमे ॥ १२.६७ ॥\n\nस सात्त्विकस्तु विज्ञेयः रजोधर्मांश्च मे शृणु ।\n\nनिस्त्रिंशश्चातिलोभी च विद्वेषी क्रोधनस्तथा ॥ १२.६८ ॥\n\nकामी हर्षसमाविष्टो दुःखार्तः पर्यटेत्सदा ।\n\nमानी दम्भसमायुक्तोऽप्यहङ्कारे व्यवस्थितः ॥ १२.६९ ॥\n\nनित्यं युद्धरतः शूरः राजसं गुणलक्षणम् ।\n\nकामक्रोधाभिभूतत्वं लोभेन च समन्वयः ॥ १२.७० ॥\n\nईर्श्या दम्भो विषादश्च मद उन्माद एव च ।\n\nनिद्रालस्य मकर्मित्वं दौर्मेध्याज्ञानिते तथा ॥ १२.७१ ॥\n\nअधर्मताबुद्धिमत्त्वं नास्तिक्यं छलचित्तता ।\n\nतमः चिह्नानि चैतानि दृश्यन्ते यत्र मानवे ॥ १२.७२ ॥\n\nतामसः स तु विज्ञेयः पुरुषः कलुषाशयः ।\n\nएतत्रिगुणमव्यक्तं त्रिगुणं सामुदाहृतम् ॥ १२.७३ ॥\n\nएतत्सम्यग्विदित्वा तु मुच्यते प्राकृतैर्गुणैः ।\n\nगुणधर्मा न चैवाहं बुद्ध्यहांकृद्गुणो नहि ॥ १२.७४ ॥\n\nकरणेन्द्रियहीनश्च भूततन्मात्रवर्जितः ।\n\nअकर्ता निर्गुणश्चाहं चिन्मात्रः पुरुषः स्मृतः ॥ १२.७५ ॥\n\nमानसं वाचिकं चैव शारीरं कर्म यत्कृतम् ।\n\nप्रकृत्या कारितां मन्ये अकर्ता पुरुषः स्मृतः ॥ १२.७६ ॥\n\nएवं संन्यस्य कर्माणि वर्तते नच नित्यशः ।\n\nनाहं कर्ता न मे बन्ध एवं बुध्येत यो नरः ॥ १२.७७ ॥\n\nप्रकृतेः स विमुच्येत यावन्न सृजतीश्वरः ।\n\nसाङ्ख्यज्ञानेन संमूधो मुक्तिरित्यभिमन्यते ॥ १२.७८ ॥\n\nन हि मुक्तिर्भवेत्तस्य कंचित्कालं विदेहता ।\n\nतिष्ठेत्प्रकृतिनिर्मुक्तः सृष्टिसंहारवर्जितः ॥ १२.७९ ॥\n\nयावत्करोत्यसौ सृष्टिमीश्वरः परमेश्वरः ।\n\nतावत्प्रकृतिबन्धेन संसारे क्षिप्यते पुनाः ॥ १२.८० ॥\n\nक्षिप्तः संसरते भूयः संसारे घोरसागरे ।\n\nधर्माधार्मनिबद्धस्तु साङ्ख्यज्ञानेन मोहितः ॥ १२.८१ ॥\n\nअहं कर्ता च भोक्ता च ईश्वरोबलवानहम् ।\n\nममत्वेनैव संमूढो भ्राम्यते घटयन्त्रवत् ॥ १२.८२ ॥\n\nसाङ्ख्यज्ञानं मया प्रोक्तं शृणु ध्यानाधिदैवतम् ।\n\nपृथ्वीं कठिनरूपेण चतुः सागरमेखलाम् ॥ १२.८३ ॥\n\nसपर्वतवनाकीर्णां मृगपक्षिसमाकुलाम् ।\n\nसुस्थितां पीतवर्णाभामूबीजेन समन्विताम् ॥ १२.८४ ॥\n\nध्यात्वा तत्सिद्धिमभ्येति विषसत्त्वान्निवारयेत् ।\n\nअचाल्यः सर्वभूतानां यथैव वसुधा भवेत् ॥ १२.८५ ॥\n\nजलापूरितसर्वाङ्गो जलध्यानेन पूरयेत् ।\n\nएवमभ्यस्यमानस्तु विषसत्त्वान्विनाशयेत् ॥ १२.८६ ॥\n\nतृष्णादाहविनिर्मुक्त ईतिभिश्च विवर्जितः ।\n\nजगदापूरयेत्सिद्धः पूर्वबीजसमन्वितः ॥ १२.८७ ॥\n\nकुर्यात्कर्मसहस्राणि स्वबीजेन तु बीजितः ।\n\nकृष्णरेण्वात्मको वायुर्ध्येयो बीजेन संयुतः ॥ १२.८८ ॥\n\nपूरयेद्वै जगद्देहान् सिद्धश्चाश्चर्यकारकः ।\n\nसुषिरात्मकं स्वदेहं तु जगच्च सुषिरात्मकम् ॥ १२.८९ ॥\n\nध्यायेत्प्रकृतिबीजेन चित्रकर्माणि कारयेत् ।\n\nवागिन्द्रिये तथा वह्निर्ध्यातो वाक्सिद्धिदायकः ॥ १२.९० ॥\n\nइन्द्रः पाणावभिध्यातः बाहुशाली त्वजेयकः ।\n\nपादयोर्दूरसंचारं ध्यातो विष्णुः प्रयच्छति ॥ १२.९१ ॥\n\nपायौ मित्रः सितो ध्यातः पायुव्याधिविनाशकः ।\n\nशिश्ने प्रजापतिं श्यामं ध्यायेद्युक्तेन चेतसा ॥ १२.९२ ॥\n\nजितेन्द्रियश्च भवति त्विच्छया रमते शतम् ।\n\nश्रोत्रेन्द्रिये दिशश्चित्रा ध्यायेद्वीजेन संयुताः ॥ १२.९३ ॥\n\nसकृदुक्तं च गृह्णाति दिग्यात्रा चैव सिद्ध्यति ।\n\nमारुतं कृष्णरूपेण ध्यायेत्तु त्वचि संस्थितम् ॥ १२.९४ ॥\n\nयः स दंष्ट्राद्यभेद्यः स्यात्न क्वचिञ्जायते व्यथा ।\n\nआदित्यं चक्षुषि ध्यायेज्जिह्वायां वरुणं तथा ॥ १२.९५ ॥\n\nनासायां पृथिवीं पीतां मनसीन्दुं तथैव च ।\n\nपीतकं गन्धतन्मात्रं रसतन्मात्रकं सितम् ॥ १२.९६ ॥\n\nरक्तं तु रूपतन्मात्रं कृष्णं तु स्पर्शसंज्ञितम् ।\n\nअरूपं शब्दतन्मात्रं ध्यातव्यं बिन्दुरूपि च ॥ १२.९७ ॥\n\nविषयेष्वीप्सितां सिद्धिं जानाति च विचिन्तितम् ।\n\nवैकारिके तथा रुद्रो ध्यातव्यः सिद्धिमिच्छता ॥ १२.९८ ॥\n\nध्यानात्सिद्धिमवाप्नोति मुक्ताहङ्कारबन्धनाम् ।\n\nब्रह्माणं बुद्धिसंस्थं तु ध्यायेद्युक्तेन चेतसा ॥ १२.९९ ॥\n\nस्मरन्वै पूर्वबीजेन ज्ञानौघः संप्रवर्तते ।\n\nदिव्या च जायते बुद्धिः संशयोच्छित्तिकारिका ॥ १२.१०० ॥\n\nभूतं भव्यं भविष्यच्च प्रत्यक्षं संप्रजायते ।\n\nप्रकृतिः कृष्णवर्णा तु रक्तशुक्ला विराजते ॥ १२.१०१ ॥\n\nरक्तं च हृदयं तस्याः बहुपादभुजानना ।\n\nध्यातव्या तत्त्वबीजेन यदीच्छेत्सिद्धिमात्मनः ॥ १२.१०२ ॥\n\nसिद्धश्चैव स्वतन्त्रश्च दिव्यदृष्टिश्च जायेते ।\n\nषण्मासाभ्यासयोगेन दिव्या दृष्टिः प्रवर्तते ॥ १२.१०३ ॥\n\nत्रैलोक्ये यत्प्रवर्तेत प्रत्यक्षं तस्य जायते ।\n\nएष ते प्राकृतो योग उक्तः मोक्षकरः परः ॥ १२.१०४ ॥\n\nअतः परं तु पुरुषः पद्ममध्ये व्यवस्थितः ।\n\nचित्स्वरूपश्च सर्वेषु देहमापूर्य संस्थितः ॥ १२.१०५ ॥\n\nस जीव इति विख्यातो येन जीवति तत्पुरम् ।\n\nनिर्गतेन मृता येन अचेताः शीर्यते तनुः ॥ १२.१०६ ॥\n\nबध्यते मुच्यतेऽसौ वै सुखदुःखानि वेत्ति च ।\n\nन तस्य रूपं वर्णो वा प्रमाणं दृश्यते क्वचित् ॥ १२.१०७ ॥\n\nन शक्यः कथितुं वापि सूक्ष्मश्चानन्तविग्रहः ।\n\nवालाग्रशतभागस्य शतधा कल्पितस्य तु ॥ १२.१०८ ॥\n\nतस्य सूक्ष्मतरो जीवः स चानन्त्याय कल्पते ।\n\nआदित्यवर्णं रुक्माभमब्बिन्दुमिव पुष्करे ॥ १२.१०९ ॥\n\nपश्यन्ति तारकमिव योगिनो दिव्यचक्षुषा ।\n\nरागविद्याकलोपेतः कालबद्धो हि रूपवान् ॥ १२.११० ॥\n\nश्यामवर्णेन विज्ञेया स्थिता जीवस्य देवता ।\n\nदक्षिणेन सिताङ्गी तु वामेनासितरूपिणी ॥ १२.१११ ॥\n\nतद्वर्णानि च वक्त्राणि मण्डलानि विशेषतः ।\n\nकर्मबन्धेन बध्नाति सुखदुःखं प्रयच्छति ॥ १२.११२ ॥\n\nनियतिं च विजानीयादनिवार्यां सुरासुरैः ।\n\nपूर्वबीजसहध्याना द्विरूपेण समन्विता ॥ १२.११३ ॥\n\nध्यानात्सिद्धिमवाप्नोति नियतेश्च विमुच्यते ।\n\nत्रिनेत्रं च चतुर्वक्त्रं कृष्णवर्णं चतुर्भुजम् ॥ १२.११४ ॥\n\nसंहरन्तं दुराधर्षमनन्तं कालमीश्वरम् ।\n\nस्वबीजध्यानरूपज्ञः कालेन नहि कल्यते ॥ १२.११५ ॥\n\nचक्रवत्परिवर्तन्ते कालध्यानविवर्जिताः ।\n\nएवं कालं सदा ध्यायेत्ध्येयसिद्धिश्च जायते ॥ १२.११६ ॥\n\nरागं तु रक्तवर्णं वै विद्यां श्यामां सुलोचनाम् ।\n\nसितवर्णां कलां ध्यायेच्चेतन्योन्मीलिनीं तु ताम् ॥ १२.११७ ॥\n\nकृष्णवर्णा च रक्ताक्षी दीर्घदन्ता सुलोचना ।\n\nकचोर्ध्वपिङ्गकेशी च स्थूलकाया महोदरी ॥ १२.११८ ॥\n\nया पातयति भूतानि ब्रह्माद्यानि पुनः पुनः ।\n\nनिर्वैरपरिपन्थित्वान्माया ग्रन्थिर्दुरुत्तरा ॥ १२.११९ ॥\n\nसाङ्ख्यवेदपुराणज्ञा अन्यशास्त्रविदश्च ये ।\n\nन तां लङ्घयितुं शक्ता ये चान्ये मोक्षवादिनः ॥ १२.१२० ॥\n\nक्लिश्यन्ति मायया भ्रान्ता अमोक्षे मोक्षलिप्सया ।\n\nस्वबीजध्यानयोगेन पूर्वध्यानस्वरूपतः ॥ १२.१२१ ॥\n\nदीक्षासिना च तां छित्त्वा विशन्ति शिवमव्ययम् ।\n\nचतुर्वर्णा भवेद्विद्या सा वर्णव्यापिनी स्मृता ॥ १२.१२२ ॥\n\nसितरक्तपीतकृष्णा ध्यातव्या सुषिरात्मिका ।\n\nआकाशवायुमारूढा रूपयौवनशालिनी ॥ १२.१२३ ॥\n\nस्वबीजेन तु सा ध्येया तत्सिद्धिश्चैव जायते ।\n\nदिव्या सिद्धिरमोघा तु सिद्धविद्यश्च जायते ॥ १२.१२४ ॥\n\nवेद लोकांस्ततः सर्वान् कामरूपी स गच्छति ।\n\nकुङ्कुमाभं च नारेशं त्रिनेत्रं तु जटाधरम् ॥ १२.१२५ ॥\n\nपूर्वाननमभिध्यायेत्वायुभक्षस्य यत्फलम् ।\n\nतत्पुण्यफलमाप्नोति अश्वमेधायुतस्य च ॥ १२.१२६ ॥\n\nजगच्च वशमायाति क्रमते सिद्धिमेति च ।\n\nषड्भिर्मासैरसन्देहः दक्षिणं च तथैव हि ॥ १२.१२७ ॥\n\nनीलाम्बुदप्रतीकाशं पिङ्गभ्रूश्मश्रुलोचनम् ।\n\nभ्रुकुटीकरालवक्त्रं च कपालाहि विभूषितम् ॥ १२.१२८ ॥\n\nबहुरूपजटाधारं दक्षिणं तस्य चिन्तयेत् ।\n\nसुखदुःखविनाशाय ईतिज्वरविनाशनम् ॥ १२.१२९ ॥\n\nविषग्रहादि सर्वं तु ध्यानान्नाशयते क्षणात् ।\n\nअग्निवज्ज्वलते योगी जरामृत्युविवर्जितः ॥ १२.१३० ॥\n\nक्रमते सर्वलोकान्वै सिद्धश्च समतां व्रजेत् ।\n\nसितं त्रिनयनं देवि साक्षासूत्रकमण्डलु ॥ १२.१३१ ॥\n\nपश्चिमं वदनं ध्यायेद्दिव्यसिद्धिप्रदायकम् ।\n\nहत्वा प्राणिसहस्राणि परदारशतानि च ॥ १२.१३२ ॥\n\nअलेपको विशुद्धात्मा सिद्धिं प्राप्य शिवो भवेत् ।\n\nत्रिनेत्रमुत्तरं वक्त्रं रक्तोत्पलसमद्युति ॥ १२.१३३ ॥\n\nध्यानात्तस्य जगत्सर्वं वशमेति न संशयः ।\n\nतपते वर्षते चैव सृजते संहरत्यपि ॥ १२.१३४ ॥\n\nईप्सितां लभते सिद्धिं योऽब्दमेकं तु चिन्तयेत् ।\n\nसितमूर्ध्वं सदा ध्यायेच्छूलहस्तं जटाधरम् ॥ १२.१३५ ॥\n\nव्याघ्रचर्मपारीधानं साक्षासूत्रकमण्डलु ।\n\nवीणाडमरुहस्तं च नागयज्ञोपवीतकम् ॥ १२.१३६ ॥\n\nचन्द्रमूर्धोर्ध्वलिङ्गं च ध्यायेन्नित्यं महेश्वरम् ।\n\nअनेनैव तु देहेन सर्वज्ञः कामरूपवान् ॥ १२.१३७ ॥\n\nघण्टानादस्य वा ध्यानात्सिद्धिः षाण्मासिकी भवेत् ।\n\nईप्सिता मर्त्यलोके तु सिद्धिस्तस्य प्रजायते ॥ १२.१३८ ॥\n\nलिङ्गध्यानं तु यः कुर्यात्पूर्वबीजेन संयुतम् ।\n\nमासेनैकेन पश्येत्स सूक्ष्मं लिङ्गं तनूपरि ॥ १२.१३९ ॥\n\nशुद्धस्फटिकसङ्काशं तद्दृष्ट्वा तु विमुच्यते ।\n\nसिद्धिस्तु मानुषे लोके षण्मासेन प्रजायते ॥ १२.१४० ॥\n\nत्रैलोक्यदर्शने बुद्धिः प्रत्यक्षा तस्य जायते ।\n\nआक्रामेत्सर्वलोकांश्च ईश्वरेण समो भवेत् ॥ १२.१४१ ॥\n\nसोमार्कौ चक्षुषी स्यातां चक्रे वै धी रथस्य तु ।\n\nतन्मात्राणि हयास्तस्य मनः सारथि चोदितः ॥ १२.१४२ ॥\n\nअहंकारो भवेद्योद्धा गुणश्चास्य महाधनुः ।\n\nइन्द्रियाणि शरास्तस्य मृगो धर्मः प्रकीर्तितः ॥ १२.१४३ ॥\n\nएवं स क्रीडते योगी परमात्मनि हृत्स्थिते ।\n\nपुण्यपापैर्वर्तमान इच्छया परमेश्वरि ॥ १२.१४४ ॥\n\nनाहं कर्ता न मे बन्धः सर्वमीश्वरकारणम् ।\n\nमत्वा चेश्वरविज्ञानं सर्वकर्मणि सन्त्यजेत् ॥ १२.१४५ ॥\n\nधर्माधर्मस्य कर्तृत्वे प्रेरको हृदि संस्थितः ।\n\nतमहं शरणं प्राप्तो न मे बन्धोऽस्ति कऋतृता ॥ १२.१४६ ॥\n\nसदाशिवोऽष्टभेदेन पूर्वबीजसमन्वितः ।\n\nध्येयः पूर्वोक्तरूपेण तत्सिद्धिफलमिच्छता ॥ १२.१४७ ॥\n\nनादं वै व्यापकं ध्यायेदहोरात्रायनेषु च ।\n\nदक्षिणोत्तरसंक्रान्त्या विषुवज्ज्ञस्य मोक्षदः ॥ १२.१४८ ॥\n\nवंशध्वनिसमप्रख्यः शान्तनादस्तु स स्मृतः ।\n\nसदाशिवः स विज्ञेयः ध्यानात्सिद्धिफलं शृणु ॥ १२.१४९ ॥\n\nमासमात्रेण तेजस्वी वागीशस्तु द्वितीयके ।\n\nतृतीये पश्यते सिद्धान् दिव्यदृष्टिश्चतुर्थके ॥ १२.१५० ॥\n\nसिद्धिस्तु मानुषे लोके वत्सरार्धे न संशयः ।\n\nदिव्यासिद्धिस्तथाब्देन सायुज्यं तु द्वितीयके ॥ १२.१५१ ॥\n\nषण्मुखीकरणं कृत्वा ध्यायेद्देवं सदाशिवम् ।\n\nअङ्गुष्ठाभ्यां श्रुती नेत्रे तर्जनीमध्यमाक्रमात् ॥ १२.१५२ ॥\n\nशेषाभ्यां वृणुयाद्घ्राणे षण्मुखे किल बद्धधीः ।\n\nदशधा वर्णरूपेण दृश्यते च सदाशिवः ॥ १२.१५३ ॥\n\nसितं रक्तं च पीतं च कृष्णं हरितपिङ्गलम् ।\n\nनीलं चित्रकवर्णं तु स्फटिकाभं मनोरमम् ॥ १२.१५४ ॥\n\nदृष्ट्वा सर्वाणि रूपाणि त्यजेत्तनि विचक्षणः ।\n\nएकमेव तु गृह्णीयादन्ये तु गुणरूपकाः ॥ १२.१५५ ॥\n\nचन्द्रमण्डलसङ्काशं विद्युत्पुञ्जनिभेक्षणम् ।\n\nतारकाचलिताकारं बिन्दुमेवं विलक्षयेत् ॥ १२.१५६ ॥\n\nनिवृत्तिश्च प्रतिष्ठा च विद्या शान्तिस्तथैव च ।\n\nआभिः कलाभिः संयुक्तो ध्यातव्यो बिन्दुरीश्वरः ॥ १२.१५७ ॥\n\nबिन्दुध्यानं समाख्यातं शक्तिलक्षं निबोध मे ।\n\nखं वीक्ष्य मीलिताक्षो यदुद्यद्भास्करसन्निभम् ॥ १२.१५८ ॥\n\nईक्षते च महत्तेजः शक्तिः प्रभ्वीति सा स्मृता ।\n\nपीता रक्ता तथा कृष्णा स्फटिकाभा मनोरमा ॥ १२.१५९ ॥\n\nद्रष्टव्या पारमा शक्तिः तां दृष्ट्वा शिवतां व्रजेत् ।\n\nव्यापिनीं च ततश्चोर्ध्वे पञ्चरूपां विचिन्तयेत् ॥ १२.१६० ॥\n\nकारणैः स्वैः समोपेतां ध्यात्वा स्वच्छन्दतां व्रजेत् ।\n\nसमनामुन्मनां चोक्तां ध्यायेद्युक्तेन चेतसा ॥ १२.१६१ ॥\n\nध्यानात्सिद्धिमवाप्नोति व्यापकः प्रभुरख्ययः ।\n\nततश्चोर्ध्वे शिवः शान्तः पूर्वं वै कथितो मया ॥ १२.१६२ ॥\n\nचक्षुषा यश्च दृश्येत वाचो वा यश्च गोचरः ।\n\nमनश्चिन्तयते यानि बुद्धिर्यानि व्यवस्यति ॥ १२.१६३ ॥\n\nअहंकृतानि यान्येव यच्च वेद्यतया स्थितम् ।\n\nयश्च नास्ति स तत्रैव त्वन्वेष्टव्यः प्रयत्नतः ॥ १२.१६४ ॥\n\nयत्र तत्र स्थितो देशे यत्र तत्राश्रमे रतः ।\n\nसुखासीनः संयतात्मा एकचित्तः समाहितः ॥ १२.१६५ ॥\n\nस्वच्छन्दं समनुस्मृत्य अभावं भावयेत्सदा ।\n\nभावनात्तस्य तत्त्वस्य तत्समश्चैव जायते ॥ १२.१६६ ॥\n\nये धर्मास्तस्य चाख्याताः पूर्वं ते वरवर्णिनि ।\n\nतैस्तु धर्मैः समायुक्ति योगी वै भवति प्रिये ॥ १२.१६७ ॥\n\nस्वरूपरूपकध्यानं तत्त्वानां कथितं मया ।\n\nएवं ज्ञात्वा च ध्यात्वा च सिद्ध्यते मुच्यतेऽपि च ॥ १२.१६८ ॥\n\nइति स्वच्छन्दतन्त्रे द्वादशः पटलः\n\nश्रीदेव्युवाच\n\nसारं यदस्य तन्त्रस्य यागं तु परमेश्वर ।\n\nतमाख्याहि समासेन साधकानां हिताय वै ॥ १३.१ ॥\n\nश्रीभैरव उवाच\n\nमूलबीजाक्षरं मन्त्रनायकं परमीश्वरम् ।\n\nप्रणवासनमारूढमङ्गवक्त्रैः समन्वितम् ॥ १३.२ ॥\n\nपूर्वोक्तद्रव्यसंघातैः पूजयेत्परमेश्वरम् ।\n\nस एव होमविन्यासः दीक्षा सैव प्रकीर्तितः ॥ १३.३ ॥\n\nदशलक्षं जपेद्यस्तु एकचित्तः समाहितः ।\n\nसमुद्रगसरित्तीरे सहायैः परिवर्जितः ॥ १३.४ ॥\n\nहोमयेन्नरमांसस्य लक्षमेकं सगुग्गुलम् ।\n\nजितेन्द्रियैकचित्तस्तु ब्रह्मचर्ये व्यवस्थितः ॥ १३.५ ॥\n\nअसाध्यं साधयेद्देवि नात्र कार्या विचारणा ।\n\nयानि कानीह कर्माणि चतुष्पीठस्थितानि च ॥ १३.६ ॥\n\nअधमान्यथ मध्यानि ह्युत्तमानि वरानने ।\n\nतानि सिद्ध्यन्ति देवेशि भैरवस्य वचो यथा ॥ १३.७ ॥\n\nअथातः सम्प्रवक्ष्यामि कारिकाकोशमुत्तमम् ।\n\nयं ज्ञात्वा देवदेवेशि विचरन्तीह साधकाः ॥ १३.८ ॥\n\nअभिमुखखड्गनि पातितशूरशिरः शोषितं समादाय ।*\n\nरक्तालक्तकलिखितं साध्यतनौ मन्त्रयुक्तमभिधानम् ॥ १३.९ ॥*\n\nप्रेतानले सुतप्तं विधाय निशि यत्कृते शतं जपति ।*\n\nअसुरेन्द्रचक्रवर्तिनमसुरेन्द्रगुरुं वा तमानयत्यनिलवेगात् ॥ १३.१० ॥*\n\nप्रेतालक्तकलिखितं नरशिरसि प्रेतवह्निसन्तप्तम् ।*\n\nयमलोकादप्यचिरादानयति बलेन पूर्ववत्साध्यम् ॥ १३.११ ॥*\n\nमृतनार्या वामपदादुद्बद्धायास्तु पांसुलीं समादाय ।*\n\nरुधिरालक्तकरोचनया साध्यतनुं मन्त्रसंयुक्ताम् ॥ १३.१२ ॥*\n\nखदिरानले सुतप्तां रात्र्यर्धे सम्मुखो जपशतेन ।*\n\nआनयति शचीमहल्यामथवा दिवसस्य शतभागात् ॥ १३.१३ ॥*\n\nउद्बद्धस्त्रीतनुवामाङ्घ्रेः पांसुलीं समादाय ।*\n\nप्रेतालक्तकनिजरुधिररोचनाभिर्विलिख्य साध्यतनुम् ॥ १३.१४ ॥*\n\nप्रेतानले सुतप्तां शताभिजप्तां स्वनाममन्त्रयुताम् ।*\n\nकृत्वा यक्षसुरासुरपन्नगनारीः समानयत्याशु ॥ १३.१५ ॥*\n\nनिजवामकरेऽलक्तकरोचनया साध्यनाम परिलिखितम् ।*\n\nमन्त्रविदर्भितमेतज्जपशतयुक्तं सुतापितं रात्रौ ॥ १३.१६ ॥*\n\nखदिरानले विधूमेऽसुरगुरुमप्यानयत्यनिलवेगात् ।*\n\nसाध्यमभिधानलिखितं भूमितले गैरिकेण रक्तेन ॥ १३.१७ ॥*\n\nगन्धोद्वर्तितवामहस्तेन तु तत्त्वबीजयुक्तेन ।*\n\nआक्रम्य भूमिलिखितं साध्याभिमुखोऽर्धरात्रकाले तु ॥ १३.१८ ॥*\n\nक्षितिपतिमपि सामात्यं चानयति निमेषशतभागात् ।*\n\nनृकपालमध्यलिखितं रोचनया रक्तमिश्रया साध्यम् ॥ १३.१९ ॥*\n\nनाम च तस्य ललाटे मन्त्रेण विदर्भितं समालिख्य ।*\n\nगन्धोदकेन लिप्तं नृकपालं वै द्वितीयमादाय ॥ १३.२० ॥*\n\nकृत्वा कपालसम्पुटमथ मृतसूत्रेण वेष्टयेत्सम्यक् ।*\n\nखदिराङ्गारसुतप्तं सिक्थकलिप्तं तु तत्पुनः कृत्वा ॥ १३.२१ ॥*\n\nयावत्सिक्थकमेतत्कपाललग्नं विलीयते तावत् ।*\n\nसुरपतिमप्याकर्षति जपशतयोगान्निमेषमात्रेण ॥ १३.२२ ॥*\n\nभित्तौ गैरिकलिखितं मन्त्रार्णविदर्भितं तदभिधानम् ।*\n\nसाध्याभिमुखो रात्रौ वामकराक्रान्तमथ जपन् क्रुद्धः ॥ १३.२३ ॥*\n\nक्रोङ्काराङ्कुशयोगादानयति सुरासुरान् क्षिप्रम् ।*\n\nरणशस्त्रघातपतितं नरपिशितं त्रिमधुसंयुतं जुहुयात् ॥ १३.२४ ॥*\n\nविपरीतचक्रमुद्रां बद्ध्वा साध्यं तु निक्षिपेन्मध्ये ।*\n\nसम्पीडितकरसम्पुटविह्वलवक्त्रं करान्तरे ध्यात्वा ॥ १३.२५ ॥*\n\nआनयति महापुरुषं क्षितिपतिमपि दिवसशतभागात् ।*\n\nशितशस्त्रपातरहितध्वजनरशीर्षं प्रगृह्य लक्षमयुतम् ॥ १३.२६ ॥*\n\nतत्र त्रिरूपगदितं धाम लिखित्वाभिपूजयेद्यस्तु ।*\n\nतस्य हरिपवनकमलजधनदयमेन्द्राः ससिद्धगन्धर्वाः ॥ १३.२७ ॥*\n\nविविधवरसिद्धिजातं विदधति विचित्रास्तथापराः सिद्धीः ।*\n\nव्यक्ताव्यक्तं तथा व्यक्तमव्यक्तं तु त्रिरूपकम् ॥ १३.२८ ॥*\n\nधामचाराधयेत्सम्यक्तत्र यस्तु विचक्षणः ।\n\nजायते त्रिविधा सिद्धिर्गिरिराजतनूद्भवे ॥ १३.२९ ॥\n\nसुनिश्चितमतेः सम्यग्गिरिराजस्य तस्य वै ।\n\nरक्तचन्दनधूलिं तु राजिकां लवणं तथा ॥ १३.३० ॥\n\nपादधूलिं तु साध्यस्य एकीकृत्य तु पेषयेत् ।\n\nजपन् स्वच्छन्ददेवं तु निर्मथ्नंश्च करद्वयम् ॥ १३.३१ ॥\n\nचिताग्नौ जुहुयाच्चूर्णं चाण्डालाग्नावथापि वा ।\n\nसाध्यस्याभिमुखो भूत्वा प्रयोगमिममाचरेत् ॥ १३.३२ ॥\n\nशतमेकं जपेद्यावत्तावदाकर्षयेन्नृपम् ।\n\nवशमायाति भूनाथ आत्मना च धनेन च ॥ १३.३३ ॥\n\nसिद्ध एष प्रयोगस्तु नान्यथा ते वदाम्यहम् ।\n\nतामेव धूलिं संगृह्य लोहचूर्णविमिश्रिताम् ॥ १३.३४ ॥\n\nश्मशानचीरके बद्ध्वा सप्तजप्तां चतुष्पथे ।\n\nनिखन्याष्टाङ्गुलं भूमौ रिपुनामसमन्विताम् ॥ १३.३५ ॥\n\nनिक्षिपेद्यस्य नाम्ना तां स क्षणात्स्तम्भितो भवेत् ।\n\nतामेव धूलिं संगृह्य पञ्चकोन्मत्तसंयुताम् ॥ १३.३६ ॥\n\nबद्ध्वा तां प्रेतवस्त्रेण रिपुनामसमन्विताम् ।\n\nशतजप्तां तु तां कृत्वा श्मशाने निखनेद्द्रुतम् ॥ १३.३७ ॥\n\nभवत्युन्मत्तकः साध्य उद्धृतायां तु मुच्यते ।\n\nउद्धृतं वस्त्रमादाय क्षीरेण परिशोधयेत् ॥ १३.३८ ॥\n\nप्रत्यानयनमेतद्धि सिद्धमेव न संशयः ।\n\nअथ रक्ताश्वमारस्य कुसुमानि समाहरेत् ॥ १३.३९ ॥\n\nशतमष्टोत्तरं तेषां शतजप्तं तु कारयेत् ।\n\nसकृज्जप्तेन पुष्पेण लिङ्गमूर्धनि ताडयेत् ॥ १३.४० ॥\n\nएवं दिने दिने कुर्याद्दशाहं सुसमाहितः ।\n\nततस्त्वेकादशैतानि संगृह्य कुसुमानि तु ॥ १३.४१ ॥\n\nमहानदीं ततो गत्वा तत्रैकैकं प्रवाहयेत् ।\n\nआनुपूर्व्येण सर्वाणि सकृज्जप्त्वा तु मन्त्रवित् ॥ १३.४२ ॥\n\nयत्तेषां पश्चिमं पुष्पं प्रतिस्रोतः प्रयाति हि ।\n\nतद्गृहीत्वाम्बुसम्मिश्रं दन्तैरस्पृष्टमापिबेत् ॥ १३.४३ ॥\n\nततोऽश्वमारकुसुमं रक्तं वै शतमन्त्रितम् ।\n\nतर्जन्यग्रे तु तत्कृत्वा अङ्गुष्ठेनाक्रमेद्बुधः ॥ १३.४४ ॥\n\nभ्रामयेत्सव्यतः पुष्पं यस्य नाम्ना तु मन्त्रवित् ।\n\nस्वच्छन्दं जपमानस्तु तमाकर्षयते द्रुतम् ।\n\nअपसव्यं भ्रामयित्वा पुनस्तस्य विसर्जनम् ॥ १३.४५ ॥\n\nइति स्वच्छन्दतन्त्रे त्रयोदशः पटलः\n\nश्रीभैरव उवाच\n\nमुद्राणं लक्षणं वक्ष्ये अस्मिंस्तन्त्रे यथास्थितम् ।\n\nउत्तानमञ्जलिं कृत्वा कपालं परिकीर्तितम् ॥ १४.१ ॥\n\nतिर्यक्कृत्वा करं वामं कनिष्ठाद्यङ्गुलित्रयम् ।\n\nअङ्गुष्ठेनाक्रमेद्देवि ऋज्वीं कृत्वा प्रदेशिनीम् ॥ १४.२ ॥\n\nपराङ्मुखं करं कृत्वा स्कन्धदेशे निवेशयेत् ।\n\nखट्वाङ्गं कीर्तितं ह्येतत्खड्गमुद्रां निबोध मे ॥ १४.३ ॥\n\nअङ्गुष्ठेनाक्रमेद्देवि सकनिष्ठामनामिकाम् ।\n\nमध्यमां तर्जनीं चोर्ध्वं खड्गमुद्रा प्रकीर्तिता ॥ १४.४ ॥\n\nमुष्टिं बद्ध्वा कनिष्ठां च प्रसार्येत वरानने ।\n\nआत्मनः सम्मुखं कृत्वा स्फरस्ते कथितो मया ॥ १४.५ ॥\n\nमुष्टिं बद्ध्वा तु देवेशि तर्जन्यूर्ध्वं तु कुञ्चयेत् ।\n\nअङ्कुशः कथितो ह्येष पाशमुद्रां निबोध मे ॥ १४.६ ॥\n\nतर्जनीं वर्तुलां कृत्वा मूलेऽङ्गुष्ठस्य योजयेत् ।\n\nपाशस्तु कथितो ह्येष दुष्टजालनिबन्धकः ॥ १४.७ ॥\n\nमुष्टिं बद्ध्वा वरारोहे सम्प्रसार्य प्रदेशिनीम् ।\n\nनाराचस्तु समाख्यातः समासात्तव भैरवि ॥ १४.८ ॥\n\nमुष्टिं बद्ध्वा प्रसार्येत तर्जन्यङ्गुष्ठकं प्रिये ।\n\nअग्रे निकुञ्चयेत्किञ्चित्पिनाकं परिकीर्तितम् ॥ १४.९ ॥\n\nअग्रप्रसारितो हस्तः श्लिष्टशाखो वरानने ।\n\nपराङ्मुखं तु तं कृत्वा त्वभयः परिकीर्तितः ॥ १४.१० ॥\n\nवामं भुजं प्रसार्यैव जानूपरि निवेशयेत् ।\n\nप्रसृतं दर्शयेद्देवि वरः सर्वार्थसाधकः ॥ १४.११ ॥\n\nघण्टाकारं करं वामं कृत्वा चैव त्वधोमुखम् ।\n\nदक्षहस्तस्य तर्जन्या घृषेद्घण्टा प्रकीर्तिता ॥ १४.१२ ॥\n\nकनिष्ठिकां समाक्रामेदङ्गुष्ठेन समाहितः ।\n\nप्रसार्य चाङ्गुलीस्तिस्रस्त्रिशूलं परिकीर्तितम् ॥ १४.१३ ॥\n\nदण्डो वै मुष्टिबन्धेन वज्रमुद्रं निबोध मे ।\n\nवामहस्तमधः कृत्वा उत्तानं तु समाहितः ॥ १४.१४ ॥\n\nदक्षं चाधोमुखं कृत्वा त्वङ्गुष्ठं च कनिष्ठिकाम् ।\n\nउभयोरपि सङ्घृष्य वज्रमुद्रां प्रदर्शयेत् ॥ १४.१५ ॥\n\nडमरुं मुष्टिबन्धेन दक्षहस्तस्य सुव्रते ।\n\nसुषिरेण समायुक्तं दर्शयेत्तु वरानने ॥ १४.१६ ॥\n\nमुद्गरं तु प्रवक्ष्यामि हस्तौ द्वौ सम्प्रसारयेत् ।\n\nमुद्गरः कथितो ह्येष वल्लकीं च निबोध मे ॥ १४.१७ ॥\n\nहस्तौ प्रसारयेद्देवि उत्तानौ तु समाहितः ।\n\nअनामे कुञ्चयित्वा तु वीणामुद्रा प्रकीर्तिता ॥ १४.१८ ॥\n\nप्रसारयेदङ्गुलीस्तु कनिष्ठानाममध्यमाः ।\n\nअङ्गुष्ठेनाक्रमेदाद्यां परशुः समुदाहृताः ॥ १४.१९ ॥\n\nएता मुद्रा महादेवि भैरवस्य प्रदर्शयेत् ।\n\nआवाहने निरोधे च तथा चैव विसर्जने ॥ १४.२० ॥\n\nकपालं चैव खट्वाङ्गमनुक्तेषु प्रदर्शयेत् ।\n\nकपालं धवलं ज्ञेयं खट्वाङ्गं च तथैव हि ॥ १४.२१ ॥\n\nत्रिशूलं चैव नाराचं खड्गो नीलोत्पलप्रभः ।\n\nस्फरं रक्तं पिनाकं च कृष्णं सम्परिकीर्तितम् ॥ १४.२२ ॥\n\nघण्टा हेमप्रभा ज्ञेयाङ्कुशो मरकतप्रभः ।\n\nपाशो भिन्नाञ्जननिभः स्फटिकाभोऽभयः स्मृतः ॥ १४.२३ ॥\n\nवरश्चित्तप्रसादेन ध्यातव्यो वरवर्णिनि ।\n\nडमरुं हेमसङ्काशं वीणां चैतत्समप्रभाम् ॥ १४.२४ ॥\n\nदण्डं रक्तं विजानीयाद्वज्रं पीतं विचिन्तयेत् ।\n\nराजावर्तनिभो देवि मुद्गरः परशुस्तथा ॥ १४.२५ ॥\n\nमुद्रापीठं समाख्यातं चतुर्वर्गफलोदयम् ।\n\nप्रणवासनमारूढा ओंकाराद्या वरानने ॥ १४.२६ ॥\n\nस्वनामकृतविन्यासा नमस्कारावसानिकाः ।\n\nसाधयन्ति महादेवि फलानि विविधानि तु ॥ १४.२७ ॥\n\nनिर्विघ्नकरणं ख्यातं मुद्राणां लक्षणं प्रिये ।\n\nवेदितव्यं प्रयत्नेन साधितव्यं महात्मना ॥ १४.२८ ॥\n\nइति स्वच्छन्दतन्त्रे चतुर्दशः पटलः\n\nश्रीभैरव उवाच\n\nजपध्यानादियुक्तस्य चर्याव्रतधरस्य च ।\n\nछुम्मकाः सम्प्रवक्ष्यामि साधकस्य वरानने ॥ १५.१ ॥\n\nभैरवस्तु स्मृतो धाम सर्वदस्तु गुरुः स्मृतः ।\n\nसाधकस्तु गिरिर्ज्ञेयः पुत्रको विमलः स्मृतः ॥ १५.२ ॥\n\nसमयी कान्तदेहस्तु भगिन्यो बलदर्पिताः ।\n\nमद्यं तु हर्षणं ज्ञेयं मुदिता तु सुरा स्मृता ॥ १५.३ ॥\n\nमत्य्सा जलचरा ज्ञेया मांसं च बलवर्धनम् ।\n\nजातं प्ररूढमित्याहुर्मृतं चैव पराङ्मुखम् ॥ १५.४ ॥\n\nरक्तं त्वमृतमित्याहुः पद्मनालोऽन्त्रसञ्चयः ।\n\nशुक्रं चन्द्रः समाख्यातः स्नायुः सूत्रं प्रकीर्तितम् ॥ १५.५ ॥\n\nश्मशानं डामरं ज्ञेयं राक्षसस्तु भयङ्करः ।\n\nपिशाचो रोमजननः रुहा ज्ञेया रजस्वला ॥ १५.६ ॥\n\nरात्रिं वै च्छादिकां विद्धि प्रकाशश्च दिनं भवेत् ।\n\nनयने चञ्चले ज्ञेये जिह्वां संग्राहिकां विदुः ॥ १५.७ ॥\n\nकरौ धनकरौ ज्ञेयौ पादौ सहचरौ विदुः ।\n\nलिङ्गं सन्तोषजननं भगः प्रीतिविवर्धनः ॥ १५.८ ॥\n\nशस्त्रं विभागजननं कर्तरी कार्यसाधिका ।\n\nदूती संवाहिका ज्ञेया धूपो ह्लादन उच्यते ॥ १५.९ ॥\n\nगन्धः सन्तोषजननो राजानो धारकाः स्मृताः ।\n\nपशुर्विबोधको ज्ञेयश्चरुकः सार्वकामिकः ॥ १५.१० ॥\n\nअन्नं साधनमित्युक्तं वसा मण्डमिहोच्यते ।\n\nदिशां मुखं तु श्रवणं त्वक्च संवेदनी स्मृता ॥ १५.११ ॥\n\nघ्राणं सुस्थितमित्युक्तं मुखं तु प्रविचारकम् ।\n\nपशु प्रचारो विज्ञेयः माता धात्रीति कथ्यते ॥ १५.१२ ॥\n\nपितरं सृष्टिकर्तारं भ्रातरं पालकं विदुः ।\n\nभगिनी शुभकरी ज्ञेया सखी सर्वार्थसाधिका ॥ १५.१३ ॥\n\nमित्रं गुणानां जननं गुणनाशं रिपुं विदुः ।\n\nछित्स्फिजौ कीर्तितो देवि दृष्टिश्चक्षुः प्रकीर्तितम् ॥ १५.१४ ॥\n\nदशनाः खण्डका ज्ञेया आधार उदरं स्मृतम् ।\n\nहृदयं गुह्यमित्युक्तं कठिनं त्वस्थि विद्धि हि ॥ १५.१५ ॥\n\nमेदो वसां विजानीयात्मज्जा पुष्टिकरः स्मृतः ।\n\nविष्ठां विदूषिकां विद्धि मूत्रं स्नाव इहोच्यते ॥ १५.१६ ॥\n\nकालेयकं तु कुसुमं धूमं धृतिकरं विदुः ।\n\nमेलकं चैव सङ्घातः पुत्रः सोद्द्योतकः स्मृतः ॥ १५.१७ ॥\n\nदुहिता ह्लादिका ज्ञेया क्षुब्धं वै चलितं विदुः ।\n\nदूषको जार इत्युक्तः पीतं वन्दितमेव च ॥ १५.१८ ॥\n\nभक्षितं प्राप्तमित्याहुश्छर्दितं विकृतीकृतम् ।\n\nदूषितं कर्षितं ज्ञेयं सम्मतं समयं विदुः ॥ १५.१९ ॥\n\nमहल्लो रक्षको ज्ञेयश्छगलस्तु कनिष्ठकः ।\n\nविनयो देहकर्म स्यात्साधनं तु जपः स्मृतः ॥ १५.२० ॥\n\nहोमितं सिद्धिजननं विभागो रोचकः स्मृतः ।\n\nकदम्बं वृन्दमित्याहुर्विरलोऽश्लिष्ट उच्यते ॥ १५.२१ ॥\n\nविमलः शिष्य इत्युक्त इच्छा चाज्ञा प्रकीर्तिता ।\n\nदेवतादर्शनं यत्तत्लब्धं शस्त्रहतं विदुः ॥ १५.२२ ॥\n\nनिशाचरो बिडालः स्यात्नखिनश्च विदारकाः ।\n\nआनीतं सारितं ज्ञेयं रक्षितं पिहितं तथा ॥ १५.२३ ॥\n\nशिखां संस्पृशते या तु सा तु शक्तिं विनिर्दिशेत् ।\n\nशिरः प्रदर्शयेद्या तु सा च बिन्दुं विनिर्दिशेत् ॥ १५.२४ ॥\n\nललाटं दर्शयेद्या तु ईश्वरं सा विनिर्दिशेत् ।\n\nतालुकं दर्शयेद्या तु तया रुद्रः प्रकीर्तितः ॥ १५.२५ ॥\n\nजिह्वां प्रदर्शयेद्या तु विद्यां साथ विनिर्दिशेत् ।\n\nसप्त कोटयस्तु मन्त्राणां तस्या ज्ञेयास्तु सुव्रते ॥ १५.२६ ॥\n\nघण्टिकां दर्शयेद्या तु तस्यानन्तः प्रदर्शितः ।\n\nकण्ठं तु संस्पृशेया सा कालतत्त्वं विनिर्दिशेत् ॥ १५.२७ ॥\n\nहृत्पद्मं दर्शयेद्या तु पुरुषं सा विनिर्दिशेत् ।\n\nनाभिं प्रदर्शयेद्या तु प्रकृतिं सा विनिर्दिशेत् ॥ १५.२८ ॥\n\nतस्याधस्ताद्बुद्धितत्त्वं यदि स्याद्दर्शनं प्रिये ।\n\nयदा गुह्यं स्पृशेद्देवि अहंकारोऽधिदैवतम् ॥ १५.२९ ॥\n\nकटिं सन्दर्शयेद्या तु व्योम तत्राधिधैवतम् ।\n\nऊरुकौ दर्शयेद्देवि पवनं सा विनिर्दिशेत् ॥ १५.३० ॥\n\nजानुनी दर्शयेद्या तु तया तेजः प्रकीर्तितम् ।\n\nजङ्घे प्रदर्शयेद्या तु वरुणं सा विनिर्दिशेत् ॥ १५.३१ ॥\n\nशरीरं दर्शयेद्देवि सर्ववेदमयं प्रिये ।\n\nपूजाग्निजपयुक्तस्य ध्यानयुक्तस्य मन्त्रिणः ॥ १५.३२ ॥\n\nसमयाचारयुक्तस्य कालांशकविदः प्रिये ।\n\nक्रियोपेतस्य देवेशि योगिन्यस्तु वरप्रदाः ॥ १५.३३ ॥\n\nदर्शयन्ति महाध्वानं नानाभोगसमन्वितम् ।\n\nगिरिराजस्य देवेशि यं गत्वा फलमश्नुते ॥ १५.३४ ॥\n\nभैरवेण समाज्ञप्ताः शक्तयस्तु वरानने ।\n\nअन्याश्च सिद्धीर्विविधा अधमा मध्यमोत्तमाः ॥ १५.३५ ॥\n\nअन्यतन्त्रसमुत्थाश्च साधयन्ति न संशयः ।\n\nएवं संक्षेपतः प्रोक्तं मेलकं तु वरानने ॥ १५.३६ ॥\n\nसतताभ्यासयोगेन ददते चरुकं स्वकम् ।\n\nयस्य सम्प्राशनाद्देवि वीरेशसदृशो भवेत् ॥ १५.३७ ॥\n\nतस्माद्ध्यानार्चने होमं जपं च वरवर्णिनि ।\n\nकुर्वन्ति भावितात्मानस्ततः सिद्ध्यन्ति मन्त्रिणः ॥ १५.३८ ॥\n\nइति स्वच्छन्दतन्त्रे पञ्चदशः पटलः"
    }
]