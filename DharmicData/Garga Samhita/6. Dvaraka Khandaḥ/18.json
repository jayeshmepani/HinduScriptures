[
    {
        "text": "अध्यायः १८\n\n\n\n द्वारकाखण्डः - अष्टादशोऽध्यायः\n\n\n\nरासोत्सवम् -\n\n\n\nश्रीनारद उवाच -\n\nश्रीराधायाः परां प्रीतिं ज्ञात्वा गोपीगणस्य च ।\n\nऊचुर्हरिं राजपुत्र्यस्त‌रासप्रेक्षणोत्सुकाः ॥ १ ॥\n\nधन्या गोप्यस्तु ते भक्ताः प्रेमलक्षणसंयुताः ।\n\nयाः प्राप्ता रासरंगे वै तासां किं वर्ण्यते तपः ॥ २ ॥\n\nवृन्दावने कृतो रासो विधिना येन माधव ।\n\nतं विधिं द्रष्टुमिच्छामो यदि त्वं मन्यसे प्रभो ॥ ३ ॥\n\nत्वं चात्रैव तथा राधा गोप्यः सर्वा व्रजांगनाः ।\n\nवयं चात्रैव देवेश रासो योग्यो भवेदिह ॥ ४ ॥\n\nपूर्णं कुरु जनन्नाथ अस्माकं तु मनोरथम् ।\n\nकृतो मनोरथोऽन्यो न रासक्रीडां विना हरे ॥ ५ ॥\n\nइति तासां वचः श्रुत्वा भगवान्प्रहसन्निव ।\n\nप्राह ताः प्रेमसंयुक्तो गीर्भिः संमोहयन्निव ॥ ६ ॥\n\nश्रीभगवानुवाच -\n\nरासेश्वर्यास्तु राधाया मनश्चेद्रन्तुमंगनाः ।\n\nतदा रासो भवेदत्र भवतीभिस्तु पृच्छ्यताम् ॥ ७ ॥\n\nइति श्रुत्वा वचस्तस्य रुक्मिण्याद्या नृपात्मजाः ।\n\nराधामेत्य परं प्रेम्णा प्राहुः प्रहसिताननाः ॥ ८ ॥\n\nराज्ञ्य ऊचुः -\n\nरम्भोरु चन्द्रवदने व्रजसुन्दरीशे\n\n     रासेश्वरि प्रियतमे सखि शीलरूपे ।\n\nराधे सुकीर्तिकुलकीर्तिकरे शुभांगे\n\n     त्वां प्रष्टुमागतवतीः सकला वयं स्म ॥ ९ ॥\n\nरासेश्वरोऽपि किल चात्र रसप्रदायी\n\n     रासेश्वरी त्वमपि गोपवरांगनाश्च ।\n\nएवं वयं स्म इति सर्वविधौ रसार्थे\n\n     रासं कुरु प्रियतमे च तथा प्रियं नः ॥ १० ॥\n\nश्रीराधोवाच -\n\nरासेश्वरस्य परमस्य सतां कृपालो\n\n     रन्तुं मनो यदि भवेत्तु तदाऽत्र रासः ।\n\nशुश्रूषया परमया परया च भक्त्या\n\n     संपूज्य तं किल वशीकुरुत प्रियेष्टाः ॥ ११ ॥\n\nश्रीनारद उवाच -\n\nराधाया वचनं श्रुत्वा श्रीकृष्णोक्तं तथाऽवदन् ।\n\nतथास्तु चोक्त्वा सा राधा प्रसन्नऽभून्महामनाः ॥ १२ ॥\n\nमाधवे पूर्णिमायां तु पुण्ये सिद्धाश्रमे शुभे ।\n\nप्रदोषकाले चन्द्राभे रासारम्भो बभूव ह ॥ १३ ॥\n\nरासेश्वरस्य रासार्थे रासेश्वर्या समन्वितः ।\n\nरराज रासे रसिको यथा रत्या रतीश्वरः ॥ १४ ॥\n\nयावतीर्गोपिकाः सर्वा यावती राजकन्यकाः ।\n\nतावद्‌रूपधरो रेजे एकः कृष्णो द्वयोर्द्वयोः ॥ १५ ॥\n\nतालवेणुमृदंगानां कलकण्ठैः सखीजनैः ।\n\nवल्गुनू पुरकाञ्चीनां मिश्रशब्दो महानभूत् ॥ १६ ॥\n\nकोटिकन्दर्पलावण्यः स्रग्वी कुण्डलमण्डितः ।\n\nपीतांबरधरो राजन् किरीटकटकांगदः ॥ १७ ॥\n\nरासेश्वर्या समं गायन् रासे रासेश्वरः स्वयम् ।\n\nस्त्रीगणैः सहितो राजंश्चन्द्रस्तारागणैर्यथा ॥ १८ ॥\n\nएवं सर्वा निशा राजन् क्षणवद्‌रासमण्डले ।\n\nव्यतीताऽभून्महाराज महानन्दमयी शुभा ॥ १९ ॥\n\nश्रीरासमंडलं दृष्ट्वा रुक्मिण्याद्याः स्त्रियो वराः ।\n\nजग्मुस्ताः परमानंदं सर्वा पूर्णमनोरथाः ॥ २० ॥\n\nपरिपूर्णतमं साक्षाच्छ्रीकृष्णं पुरुषोत्तमम् ।\n\nरासांते रुक्मिणीमुख्याः प्राहुः प्रेमपरायणाः ॥ २१ ॥\n\nराज्ञ्य ऊचुः -\n\nदृष्ट्वा त्वद् रूपमाधुर्यं रासरंगे मनोहरे ।\n\nगतं मनो नः स्वानंदं ब्रह्मानंदं यथा मुनिः ॥ २२ ॥\n\nएतादृशोऽपि रासोऽन्यो न भूतो न भविष्यति ।\n\nशतयूथस्तु गोपीनामत्र माधव वर्तते ॥ २३ ॥\n\nपत्‍न्यः षोडशसाहस्रं सखीभिः सहिता वयम् ।\n\nसखीकोटियुताश्चात्र अष्टपट्टमहास्त्रियः ।\n\nवृन्दावनेऽपि नैतादृग्भूतो वा माधवेश्वर ॥ २४ ॥\n\nश्रीनारद उवाच -\n\nएवं कृताभिमानानां राज्ञीनां प्रहसन्हरिः ।\n\nप्राहेदं पृच्छतां राधां भवतीभिः परस्परम् ॥ २५ ॥\n\nसत्यभामादिकाः सर्वाः पृच्छंति तां मनोहराम् ।\n\nकिंचिद् हसंती मनसी प्राह राधा परं वचः ॥ २६ ॥\n\nश्रीराधोवाच -\n\nननु रासः परं चात्र बहुस्त्रीगणसंकुलः ।\n\nपूर्वराससमो न स्याद् यस्तु वृंदावनेऽभवत् ॥ २७ ॥\n\nक्व चात्र वृन्दारण्यं हि दिव्यद्रुमलताकुलम् ।\n\nप्रेमभारानतलतं मधुमत्तमधुव्रतम् ॥ २८ ॥\n\nपुष्पव्यूहान्वहन्ती या यथोष्णिङ्‍मुद्रिता शुभा ।\n\nहंसपद्मसमाकीर्णा क्व चात्र यमुना नदी ॥ २९ ॥\n\nमाधव्यस्तु लताः क्वात्र पुष्पभारनताः पराः ।\n\nक्व पक्षिणः प्रेमपरा गायन्ति मधुरस्वनम् ॥ ३० ॥\n\nलोलालिपुञ्जाः कुञ्जाः क्व निकुञ्जा दिव्यमंदिराः ।\n\nक्व वायुः शीतलो मंदो वाति पद्मरजो हरन् ॥ ३१ ॥\n\nश्रृंगैर्मनोहरैरुच्चैर्गिरिर्गोवर्धनोऽचलः ।\n\nसर्वत्र फलपुष्पाढ्यो दरीभिः क्व करीव सः ॥ ३२ ॥\n\nकालिन्दीपुलिने रम्ये वायुनाऽन्वितसैकते ।\n\nवंशीवेत्रधरो मल्लपरिबर्हविराजितः ॥ ३३ ॥\n\nक्व चात्र कृष्णश्रृंगारो वनमालाविभूषितः ।\n\nश्यामानामलकानां च वक्राणां गंधधारिणाम् ॥ ३४ ॥\n\nचलितं हलितं क्वात्र कुण्डलाभ्यां परस्परम् ।\n\nश्रीमुखे कृष्णचंद्रस्य गंडस्थलमनोहरे ॥ ३५ ॥\n\nपत्रावलीगंधलोभाद्‌भ्रमद्‌भृंगावलीयुते ।\n\nक्व प्रेम्णा दर्शनं चैव स्पर्शनं हर्षणं तथा ॥ ३६ ॥\n\nकामेषुतिग्मकोणैश्च नेत्रेः क्वापांगजो रसः ।\n\nआकर्षणं क्व हस्ताभ्यां हस्ताद्धस्तविसर्जनम् ॥ ३७ ॥\n\nविलीनत्वं निकुंजेषु संमुखेन तु दर्शनम् ।\n\nग्रहणं क्वात्र चीराणां हरणं वेणुवेत्रयोः ॥ ३८ ॥\n\nक्व प्रेम्णा चात्र बाहुभ्यां कर्षणं च परस्परम् ।\n\nपुनः पुनस्तद्‌ग्रहणं भुजे चंदनचर्चितम् ॥ ३९ ॥\n\nयत्र यत्र च या लीला तत्र तत्रैव शोभते ।\n\nयत्र वृदावनं नास्ति तत्र मे न मनःसुखम् ॥ ४० ॥\n\nश्रीनारद उवाच -\n\nराधावाक्यं ततः श्रुत्वा सर्वाः पट्टमहास्त्रियः ।\n\nजहुर्मानं स्वरासस्य विस्मिता हर्षिताश्च ताः ॥ ४१ ॥\n\nएवं सिद्धाश्रमे रासं कृत्वा श्रीराधिकेश्वरः ।\n\nनीत्वा गोपीगणान्सर्वान् राधया सहितो हरिः ॥ ४२ ॥\n\nसभार्यो भगवान् साक्षाद्‌द्वारकां प्रविवेश ह ।\n\nकारयामास राधायै मंदिराणी पराणि च ॥ ४३ ॥\n\nनिवासयित्वा सुसुखं सर्वास्ताश्च व्रजौकसः ।\n\nइत्थं सिद्धाश्रमकथा मया ते कथिता नृप ॥ ४४ ॥\n\nसर्वपापहरा पुण्या सर्वेषां चैव मोक्षदा ॥ ४५ ॥\n\n\n\nइति श्रीगर्गसंहितायां द्वारकाखंडे श्रीनारद बहुलाश्व संवादे\n\nसिद्धाश्रममाहात्म्ये रासोत्सवो नामाष्टादशोऽध्यायः ॥ १८ ॥\n\nहरिः ॐ तत्सत् श्रीकृष्णार्पणमस्तु ॥"
    }
]