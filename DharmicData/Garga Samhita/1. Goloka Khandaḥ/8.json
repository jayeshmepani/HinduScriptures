[
    {
        "text": "अध्यायः ०८\n\n\n श्रुत्वा तदा शौनक भक्तियुक्तः\n\n     श्रीमैथिलो ज्ञानभृतां वरिष्ठः ।\n\nनत्वा पुनः प्राह मुनिं महाद्‌भुतं\n\n     देवर्षिवर्यं हरिभक्तिनिष्ठः ॥ १ ॥\n\nबहुलाश्व उवाच -\n\nत्वया कुलं कौ विशदीकृतं मे\n\n     स्वानंददोर्यद्यशसामलेन ।\n\nश्रीकृष्णभक्तक्षणसंगमेन\n\n     जनोऽपि सत्स्याद्‌बहुना कुमुस्वित् ॥ २ ॥\n\nश्रीराधया पूर्णतमस्तु साक्षा-\n\n     द्‌गत्वा व्रजे किं चरितं चकार ।\n\nतद्‌ब्रूहि मे देवऋषे ऋषीश\n\n     त्रितापदुःखात्परिपाहि मां त्वम् ॥ ३ ॥\n\nश्रीनारद उवाच -\n\nधन्यं कुलं यन्निमिना नृपेण\n\n     श्रीकृष्णभक्तेन परात्परेण ।\n\nपूर्णीकृतं यत्र भवान्प्रजातो\n\n     शुक्तौ हि मुक्ताभवनं न चित्रम् ॥ ४ ॥\n\nअथ प्रभोस्तस्य पवित्रलीलां\n\n     सुमङ्गलां संशृणुतां परस्य ।\n\nअभूत्सतां यो भुवि रक्षणार्थं\n\n     न केवलं कंसवधाय कृष्णः ॥ ५ ॥\n\nअथैव राधां वृषभानुपत्‍न्या-\n\n     मावेश्य रूपं महसः पराख्यम् ।\n\nकलिन्दजाकूलनिकुञ्जदेशे\n\n     सुमन्दिरे सावततार राजन् ॥ ६ ॥\n\nघनावृते व्योम्नि दिनस्य मध्ये\n\n     भाद्रे सिते नागतिथौ च सोमे ।\n\nअवाकिरन्देवगणाः स्फुरद्‌भि-\n\n     स्तन्मन्दिरे नन्दनजैः प्रसूनैः ॥ ७ ॥\n\nराधावतारेण तदा बभूवु-\n\n     र्नद्योऽमलाभाश्च दिशः प्रसेदुः ।\n\nववुश्च वाता अरविन्दरागैः\n\n     सुशीतलाः सुन्दरमन्दयानाः ॥ ८ ॥\n\nसुतां शरच्चन्द्रशताभिरामां\n\n     दृष्ट्वाऽथ कीर्तिर्मुदमाप गोपी ।\n\nशुभं विधायाशु ददौ द्विजेभ्यो      द्विलक्षमानन्दकरं गवां च ॥ ९ ॥\n\nप्रेङ्‍खे खचिद्‌रत्‍नमयूखपूर्णे\n\n     सुवर्णयुक्ते कृतचन्दनाङ्‌गे ।\n\nआन्दोलिता सा ववृधे सखीजनै-\n\n     र्दिने दिने चंद्रकलेव भाभिः ॥ १० ॥\n\nयद्दर्शनं देववरैः सुदुर्लभं\n\n     यज्ञैरवाप्तं जनजन्मकोटिभिः ।\n\nसविग्रहां तां वृषभानुमन्दिरे\n\n     ललन्ति लोका ललनाप्रलालनैः ॥ ११ ॥\n\nश्रीरासरङ्‌गस्य विकासचन्द्रिका\n\n     दीपावलीभिर्वृषभानुमन्दिरे ।\n\nगोलोकचूडामणिकण्ठभूषणां\n\n     ध्यात्वा परां तां भुवि पर्यटाम्यहम् ॥ १२ ॥\n\nश्रीबहुलाश्व उवाच -\n\nवृषभानोरहो भाग्यं यस्य राधा सुताभवत् ।\n\nकलावत्या सुचन्द्रेण किं कृतं पूर्वजन्मनि ॥ १३ ॥\n\nश्रीनारद उवाच -\n\nनृगपुत्रो महाभाग सुचन्द्रो नृपतीश्वरः ।\n\nचक्रवर्ती हरेरंशो बभूवातीव सुन्दरः ॥ १४ ॥\n\nपितॄणां मानसी कन्यास्तिस्रोऽभूवन्मनोहराः ।\n\nकलावती रत्‍नमाला मेनका नाम नामतः ॥ १५ ॥\n\nकलावतीं सुचन्द्राय हरेरंशाय धीमते ।\n\nवैदेहाय रत्‍नमालां मेनकां च हिमाद्रये ।\n\nपारिबर्हेण विधिना स्वेच्छाभिः पितरो ददुः ॥ १६ ॥\n\nसीताभूद्‌रत्‍नमालायां मेनकायां च पार्वती ।\n\nद्वयोश्चरित्रं विदितं पुराणेषु महामते ॥ १७ ॥\n\nसुचन्द्रोऽथ कलावत्या गोमतीतीरजे वने ।\n\nदिव्यैर्द्वादशभिर्वर्षैस्तताप ब्रह्मणस्तपः ॥ १८ ॥\n\nअथ विधिस्तमागत्य वरं ब्रूहीत्युवाच ह ।\n\nश्रुत्वा वल्मीकदेशाच्च निर्ययौ दिव्यरूपधृक् ॥ १९ ॥\n\nतं नत्वोवाच मे भूयाद्दिव्यं मोक्षं परात्परम् ।\n\nतच्छ्रुत्वा दुःखिता साध्वी विधिं प्राह कलावती ॥ २० ॥\n\nपतिरेव हि नारीणां दैवतं परमं स्मृतम् ।\n\nयदि मोक्षमसौ याति तदा मे का गतिर्भवेत् ॥ २१ ॥\n\nएनं विना न जीवामि यदि मोक्षं प्रदास्यसि ।\n\nतुभ्यं शापं प्रदास्यामि पतिविक्षेपविह्वला ॥ २२ ॥\n\nश्रीब्रह्मोवाच -\n\nत्वच्छापाद्‌भयभीतोऽहं मे वरोऽपि मृषा न हि ।\n\nतस्मात्त्वं प्राणपतिना सार्धं गच्छ त्रिविष्टपम् ॥ २३ ॥\n\nभुक्त्वा सुखानि कालेन युवां भूमौ भविष्यथः ।\n\nगंगायमुनयोर्मध्ये द्वापरान्ते च भारते ॥ २४ ॥\n\nयुवयो राधिका साक्षात्परिपूर्णतमप्रिया ।\n\nभविष्यति यदा पुत्री तदा मोक्षं गमिष्यथः ॥ २५ ॥\n\nश्रीनारद उवाच -\n\nइत्थं ब्रह्मवरेणाथ दिव्येनामोघरूपिणा ।\n\nकलावतीसुचन्द्रौ च भूमौ तौ द्वौ बभूवतुः ॥ २६ ॥\n\nकलावती कान्यकुब्जे भलन्दननृपस्य च ।\n\nजातिस्मरा ह्यभूद्दिव्या यज्ञकुण्डसमुद्‌भवा ॥ २७ ॥\n\nसुचन्द्रो वृषभान्वाख्यः सुरभानुगृहेऽभवत् ।\n\nजातिस्मरो गोपवरः कामदेव इवापरः ॥ २८ ॥\n\nसम्बन्धं योजयामास नन्दराजो महामतिः ।\n\nतयोश्च जातिस्मरयोरिच्छतोरिच्छया द्वयोः ॥ २९ ॥\n\nवृषभानोः कलावत्या आख्यानं शृणुते नरः ।\n\nसर्वपापविनिर्मुक्तः कृष्णसायुज्यमाप्नुयात् ॥ ३० ॥"
    }
]