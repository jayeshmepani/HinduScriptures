[
    {
        "text": "अध्यायः ०१\n\n\n\n अश्वमेधखण्डः - प्रथमोऽध्यायः\n\n\n\nगर्ग-वज्रनाभसंवादम् -\n\n\n\nमंगलाचरणम्\n\nनारायणं नमस्कृत्य नरं चैव नरोत्तमम् ॥\n\nदेवीं सरस्वतीं व्यासं ततो जयमुदीरयेत् ॥१॥\n\nनमः श्रीकृष्णचंद्राय नमः संकर्षणाय च ॥\n\nनमः प्रद्युम्नदेवायानिरुद्धाय नमो नमः ॥२॥\n\nश्रीगर्ग उवाच -\n\nसभायामागतं वीक्ष्य रोमहर्षणनन्दनम् ॥\n\nशौनकः परिपप्रच्छ प्रणिपत्याभिवाद्य च ॥१॥\n\nशौनक उवाच -\n\nत्वन्मुखात्सर्वशास्त्राणि पुराणानि महामते ॥\n\nनानाहरिचरित्राणि श्रुतानि विमलानि वै ॥२॥\n\nपुरा गर्गेण कथिता ममाग्रे गर्गसंहिता ॥\n\nराधामाधवयोर्यस्यां महिमा बहु वर्णितः ॥३॥\n\nअद्याहं श्रोतुमिच्छामि त्वत्तः कृष्णकथां पुनः ॥\n\nसर्वदुःखहरां सौते कथयस्व विचार्य च ॥४॥\n\nश्रीगर्ग उवाच -\n\nअष्टाशीतिसहस्रैश्च मुनिभी रौमहर्षणिः ॥\n\nपृष्टः प्रोवाच कृष्णस्य स्मरन्पादांबुजं हरेः ॥५॥\n\nसौतिरुवाच\n\nअहो शौनक धन्योऽसि यस्य ते मतिरीदृशी ॥\n\nकृष्णचंद्रपदद्वन्द्वमकरंदस्पृहावती ॥६॥\n\nसंगमं वैष्णवानां च देवाः श्रेष्ठं वदंति हि ॥\n\nपापक्षयकरी यस्माच्छ्रीकृष्णस्य कथा भवेत् ॥७॥\n\nअनंतं कृष्णचंद्रस्य चरितं कल्मषापहम् ॥\n\nकिंचिज्जानाति ब्रह्मा च तथा किंचिदुमापतिः ॥८॥\n\nमशको मादृशः कोऽपि वासुदेवकथार्णवे ॥\n\nमोहिता न वदिष्यन्ति यत्र ब्रह्मादयः सुराः ॥९॥\n\nश्रीगर्गो यादवेंद्रस्य ह्युग्रसेनस्य भूपतेः ॥\n\nअश्वमेधं क्रतुवरं दृष्ट्वा प्रत्याह चैकदा ॥१०॥\n\nधन्यो राजा यादवेंद्रो यश्चकार क्रतूत्तमम् ॥\n\nश्रीकृष्णस्याज्ञया पुर्यां तेनाहं विस्मयं गतः ॥११॥\n\nमया वै संहितायां च कथाः कृष्णस्य वर्णिताः ॥\n\nपरिपूर्णतमस्यापि यथा दृष्टा यथा श्रुताः ॥१२॥\n\nतस्यां वै वाजिमेधस्य कथा न कथिता मया ॥\n\nअद्याहं कथयिष्यामि हयमेधकथां पुनः ॥१३॥\n\nयस्याः श्रवणमात्रेण नराणां हि कलौ युगे ॥\n\nभुक्तिं मुक्तिं च भगवाञ्छीघ्रमेव प्रयच्छति ॥१४॥\n\nइत्युक्त्वा श्रीमुनिर्गर्गः कृष्णभक्त्या च शौनक ॥\n\nउग्रसेनस्य यज्ञस्य चरित्रं स ह्यचीक्लृपत् ॥१५॥\n\nहयमेधचरित्रस्य सुमेरुर्नाम सुन्दरम् ॥\n\nधृत्वा गर्गस्तु भगवान्कृतकृत्योऽभवन्मुने ॥१६॥\n\nकृत्वा कथामष्टदिनेन श्रीमुनि-\n\n     र्यदोर्गुरुर्बुद्धिमतां वरः परः ॥\n\nअथाययौ वै मथुरां हरेः पुरीं\n\n     व्रजं नृपेंद्रं च निरीक्षितुं खलु ॥१७॥\n\nअंबरादागतं तत्र गर्गं ज्ञानवतां वरम् ॥\n\nवीक्ष्योत्थाय नमश्चक्रे वज्रनाभो द्विजैः सह ॥१८॥\n\nस्वर्णसिंहासनं दत्त्वावनिज्य तत्पदाम्बुजे ॥\n\nअर्चयित्वा पुष्पस्रग्भिर्मिष्टान्नं च न्यवेदयत् ॥१९॥\n\nतत्पादसलिलं नीत्वा शीर्षे धृत्वा कृतांजलिः ॥\n\nभूत्वा श्रीवज्रनाभस्तु श्यामः पंकजलोचनः ॥२०॥\n\nपुष्टदेहो बृहद्‌बाहुर्वीरः षोडशवार्षिकः ॥\n\nइति होवाच स्वगुरुं शतसिंहसमोद्‌भटः ॥२१॥\n\nवज्रनाभ उवाच -\n\nनमस्तुभ्यं स्वागतं ते ब्रह्मन्किं करवाम ते ॥\n\nमन्ये त्वां भगवद्‌रूप ब्रह्मर्षीणां वरं परम् ॥ २२॥\n\nगुरुर्विधिर्गुरू रुद्रो गुरुरेव बृहस्पतिः ॥\n\nगुरुर्नारायणः साक्षात्तस्मै श्रीगुरवे नमः ॥२३॥\n\nनराणां च मुनिश्रेष्ठ दर्शनं तव दुर्लभम् ॥\n\nअस्माकं नितरां देव विषयासक्तचेतसाम् ॥२४॥\n\nगर्गाचार्य कुलाचार्य तेजस्विन् योगभास्कर ॥\n\nत्वद्दर्शनादपि वयं पाविताः सकुटुंबकाः ॥२५॥\n\nश्रुत्वा यदूनामृषभस्य वाक्यं\n\n     मुनींद्रवर्यस्तु महान्महात्मा ॥\n\nस्मरन्हरेः श्रीचरणारविंदं\n\n     मुदा नृपेंद्रं निजगाद सद्यः ॥२६॥\n\nयुवराज महाराज यदुवंशशिरोमणे ॥\n\nत्वया साधु कृतं सर्वं पालिता पृथिवीजनाः ॥२७॥\n\nस्थापितश्च त्वया वत्स धर्मो वै पृथिवीतले ॥\n\nविष्णुरातश्च ते मित्रं नृपाश्चान्ये वशाः स्मृताः ॥२८॥\n\nधन्यस्त्वं राजशार्दूल धन्या ते मथुरा पुरी ॥\n\nधन्याश्च ते प्रजाः सर्वा धन्या वै व्रजभूश्च ते ॥२९॥\n\nभुंक्ष्व भोगान्भजन्कृष्णं बलं प्रद्युम्नमेव च ॥\n\nअनिरुद्धं च निःशंको भूत्वा राज्यं कुरु प्रभो ॥३०॥\n\nसूत उवाच -\n\nइति वाक्यं समाकर्ण्य गर्गस्य नृपसत्तमः ॥\n\nसंकर्षणं च श्रीकृष्णं पितरं च पितामहम् ॥३१॥\n\nविरहेण स्मरन्‌ राजा चाश्रुपूर्णमुखोऽभवत् ॥\n\nतं नृपं दुःखितं दृष्ट्वा स्थितं भूमावधोमुखम् ॥३२॥\n\nगर्गस्तु विस्मितः प्राह दुःखं प्रशमयन्निव ॥\n\nगर्ग उवाच -\n\nकस्माद्‌रोदिषि राजेंद्र भयं किं ते मयि स्थिते ॥३३॥\n\nकारणं स्वस्य दुःखस्य वद सर्वं ममाग्रतः ॥\n\nइति तद्वचनं श्रुत्वा राजा न प्राह दुःखितः ॥३४॥\n\nपुनः पृष्टश्च गुरुणा प्राह गद्गदया गिरा ॥\n\nराजोवाच\n\nमां त्यक्त्वा यादवाः सर्वे कृष्णसंकर्षणादयः ॥३५॥\n\nगता देव परं लोकं तेनाहं दुःखितोऽभवम् ॥\n\nस्वाम्यमात्यसुहृद्‌राष्ट्र-कोशदुर्गबलानि च ॥\n\nएकाकिनश्च मे ब्रह्मन्नेते प्रीतिकरा न हि ॥३७॥\n\nमया चरित्रं कृष्णस्य न दृष्टं न श्रुतं वद ॥\n\nदृष्टो यादवसंहारः तस्माद्‍दुःखं न याति मे ॥३७॥\n\nचतुर्व्यूहेन हरिणा या पुरी शोभिता पुरा ॥\n\nसापि मग्ना समुद्रे तु कृष्णो भक्तेः परं गतः ॥३८॥\n\nकस्य हेतोः किमर्थं च जीवामि शिष्यवत्सल ॥\n\nअद्य यास्यामि गहनं राज्यं कर्तुं न मे मनः ॥३९॥\n\nसूत उवाच -\n\nततो मुनीनामृषभो महात्मा\n\n     श्रुत्वा गिरं यादवसत्तमस्य ॥\n\nसंश्लाघ्य दुःखं शमयन् हि तुष्टो\n\n     गर्गोऽब्रवीद्‌भूपतिवज्रनाभम् ॥४०॥\n\nगर्ग उवाच -\n\nवृष्णिप्रवर मद्वाक्यं शृणु शोकविनाशनम् ॥\n\nसर्वपापहरं पुण्यं सावधानतया शुभम् ॥४१॥\n\nयो राजते कुशस्थल्यां कृष्णचन्द्रो हरिः पुरा ॥\n\nविराजते स सर्वत्र भक्त्या तं पश्य भूपते ॥४२॥\n\nअद्य ते कथयिष्यामि भुक्तिमुक्तिप्रदां कथाम् ॥\n\nशृणु त्वं वसुधानाथ श्रीकृष्णबलयोः परम् ॥४३॥\n\nसूत उवाच -\n\nइत्युक्त्वा भगवान्गर्गो वज्राय स्वां च संहिताम् ॥\n\nकथयामास विप्रेंद्र पुण्यां नवदिनैः किल ॥४४॥\n\n\n\nइति श्रीगर्गसंहितायामश्वमेधचरित्रे\n\nसुमेरौ गर्गवज्रनाभसंवादे प्रथमोऽध्यायः ॥१॥\n\n\n\nहरिः ॐ तत्सत् श्रीकृष्णार्पणमस्तु ॥"
    }
]