[
    {
        "text": "अध्यायः ०५\n\n\n एकदा चारयन् वत्सान् सरामो बालकैर्हरिः ।\n\nयमुनानिकटे प्राप्तं बकं दैत्यं ददर्श ह ॥ १ ॥\n\nश्वेतपर्वतसंकाशो बृहत्पादो घनध्वनिः ।\n\nपलायितेषु बालेषु वज्रतुंडोऽग्रसद्धरिम् ॥ २ ॥\n\nरुदन्तो बालकाः सर्वे गतप्राणा इवाभवन् ।\n\nहाहाकारं तदा कृत्वा देवाः सर्वे समागताः ॥ ३ ॥\n\nइंद्रो वज्रं तदा नीत्वा तं तताड महाबलम् ।\n\nतेन घातेन पतितो न ममार समुत्थितः ॥ ४ ॥\n\nब्रह्मापि ब्रह्मदंडेन तं तताड महाबकम् ।\n\nतेन घातेन पतितो मूर्छितो घटिकाद्वयम् ॥ ५ ॥\n\nविधुन्वन् स्वतनुं वेगातज्जृम्भितः पुनरुत्थितः ।\n\nन ममार तदा दैत्यो जगर्ज घनवद्‌बली ॥ ६ ॥\n\nत्रिलोचनस्त्रिशूलेन तं जघान महासुरम् ।\n\nछिन्नैकपक्षो दैत्योऽपि न मृतोऽतिभयंकरः ॥ ७ ॥\n\nवायव्यास्त्रेण वायुस्तं संजघान बकमतः ।\n\nउच्चचाल बकस्तेन पुनस्तत्र स्थितोऽभवत् ॥ ८ ॥\n\nयमस्तं यमदण्डेन ताडयामास चाग्रतः ।\n\nतेन दण्डेन न मृतो बको वै चण्डविक्रमः ॥ ९ ॥\n\nदण्डोऽपि भग्नतां प्रागात् स क्षतो नाभवद् बकः ।\n\nतदैव चाग्रतः प्राप्तश्चण्डांशुश्चण्डविक्रमः ॥ १० ॥\n\nशतबाणैर्बकं दैत्यं संजघान धनुर्धरः ।\n\nतीक्ष्णैः पक्षगतैर्बाणैर्न ममार बकस्ततः ॥ ११ ॥\n\nधनदस्तं च खड्गेन सुतीक्ष्णेन जघान ह ।\n\nछिन्नद्वितीयपक्षोऽभूतन्न मृतो दैत्यपुंगवः ॥ १२ ॥\n\nनीहारास्त्रेण तं सोमः संजघान महाबकम् ।\n\nशीतार्त्तो मूर्छितो दैत्यो न मृतः पुनरुत्थितः ॥ १३ ॥\n\nआग्नेयास्त्रेण तं ह्यग्निः सन्तताड महाबकम् ।\n\nभस्मरोमाभवद्दैत्यो न ममार महाखलः ॥ १४ ॥\n\nअपां पतिस्तं पाशेन बद्ध्वा कौ विचकर्ष ह ।\n\nकर्षणात्स महापापः छिन्नोऽभूतन्न मृतश्च वै ॥ १५ ॥\n\nतताड गदया तं वै भद्रकाली तरस्विनी ।\n\nमूर्छितस्तत् प्रहारेण परं कश्मलतां ययौ ॥ १६ ॥\n\nक्षतमूर्धा समुत्थाय विधुन्वन् स्वतनुं पुनः ।\n\nजगर्ज घनवद्‌वीरो बको दैत्यो महाखलः ॥ १७ ॥\n\nतदा शक्तिधरः शक्तिं तस्मै चिक्षेप सत्वरः ।\n\nतयैकपादो भग्नोऽभून्न मृतः पक्षिणां वरः ॥ १८ ॥\n\nतदा क्रोधेन सहसा धावन् दैत्यस्तडित्स्वनः ।\n\nदेवान् विद्रावयामास स्वचंच्वा तीक्ष्णतुण्डया ॥ १९ ॥\n\nअग्रे पलायितान् देवानन्वधावद्‌बकोऽम्बरे ।\n\nपुनस्तत्र गतो दैत्यो नादयन्मंडलं दिशाम् ॥ २० ॥\n\nतदा देवर्षयः सर्वे सर्वे ब्रह्मर्षयो द्विजाः ।\n\nश्रीनन्दनन्दनायाशु सफलां चाशिषं ददुः ॥ २१ ॥\n\nतदैव कृष्णस्तन्मध्ये ततान वपुरुज्ज्वलम् ।\n\nचच्छर्द कृष्णं सहसा क्षतकंठो महाबकः ॥ २२ ॥\n\nपुनः कृष्णं समाहर्तुं तीक्ष्णया तुंडयाऽगतम् ।\n\nपुच्छे गृहीत्वा तं कृष्णः पोथयामास भूतले ॥ २३ ॥\n\nपुनरुत्थाय तुण्डं स्वं प्रसार्य्यावस्थितं बकम् ।\n\nददार तुंडे हस्ताभ्यां कृष्णः शाखां गजो यथा ॥ २४ ॥\n\nतदा मृतस्य दैतस्य ज्योतिः कृष्णे समाविशत् ।\n\nदेवता ववृषुः पुष्पैः जयारावैः समन्विताः ॥ २५ ॥\n\nगोपाला विस्मिताः सर्वे कृष्णं संश्लिष्य सर्वतः ।\n\nऊचुस्त्वं कुशलीभूतो मुक्तो मृत्युमुखात्सखे ॥ २६ ॥\n\nएवं कृष्णो बकं हत्वा सबलो बालकैः सह ।\n\nगोवत्सैर्हर्षितो गायन्नाययौ राजमंदिरे ॥ २७ ॥\n\nपरिपूर्णतमस्यास्य श्रीकृष्णस्य महात्मनः ।\n\nजगुर्गृहे गता बालाः श्रुत्वेदं तेऽतिविस्मिताः ॥ २८ ॥\n\nश्रीबहुलाश्व उवाच -\n\nकोऽयं दैत्यः पूर्वकाले कस्मात्केन बकोऽभवत् ।\n\nपूर्णब्रह्मणि सर्वेशे श्रीकृष्णे लीनतां गतः ॥ २९ ॥\n\nश्रीनारद उवाच -\n\nहयग्रीवसुतो दैत्य उत्कलो नाम हे नृप ।\n\nरणेऽमरान् विनिर्जित्य शक्रछत्रं जहार ह ॥ ३० ॥\n\nतथा नृणां नृपाणां च राज्यं हृत्वा महाबलः ।\n\nचकार वर्षाणि शतं राज्यं सर्वविभूतिमत् ॥ ३१ ॥\n\nएकदा विचरन् दैत्यः सिंधुसागरसंगमे ।\n\nजाजलेर्मुनिसिद्धस्य पर्णशालासमीपतः ॥ ३२ ॥\n\nजले निक्षिप्य बडिशं मीनानाकर्षयन् मुहुः ।\n\nनिषेधितोऽपि मुनिना नामन्यत स दुर्मतिः ॥ ३३ ॥\n\nतस्मै शापं ददौ सिद्धो जाजलिर्मुनिसत्तमः ।\n\nबकवत्त्वं झषानत्सि त्वं बको भव दुर्मते ॥ ३४ ॥\n\nतत्क्षणाद्‌बकरूपोऽभूद्‌भ्रष्टतेजा गतस्मयः ।\n\nपतितः पादयोस्तस्य नत्वा प्राह कृतांजलिः ॥ ३५ ॥\n\nउत्कल उवाच -\n\nन जाने ते तपश्चंडं मुने मां पाहि जाजले ।\n\nसाधुनां भवतां संगं मोक्षद्वारं परं विदुः ॥ ३६ ॥\n\nमित्रे शत्रौ समा मानेऽपमाने हेमलोष्टयोः ।\n\nसुखे दुःखसमा ये वै त्वादृशाः साधवश्च ते ॥ ३७ ॥\n\nकिं किं न जातं महतां दर्शनात्कौ मुने नृणाम् ।\n\nपारमेष्ठ्यं च साम्राज्यमैन्द्रयोगपदं लभेत् ॥ ३८ ॥\n\nजाजले मुनिशार्दूल त्रैवर्ग्यं किमभूज्जनैः ।\n\nसाधूनां कृपया साक्षात्पूर्णं ब्रह्मापि लभ्यते ॥ ३९ ॥\n\nश्रीनारद उवाच -\n\nतदा प्रसन्नः स मुनिर्जाजलिस्तमुवाच ह ।\n\nवर्षषष्टिसहस्राणि तपस्तप्तं च येन वै ॥ ४० ॥\n\nवैवस्वतान्तरे प्राप्ते ह्यष्टाविंशतिमे युगे ।\n\nद्वापरान्ते भारतेऽपि माथुरे व्रजमंडले ॥ ४१ ॥\n\nपरिपूर्णतमः साक्षाच्छ्रीकृष्णो भगवान् स्वयम् ।\n\nवृंदावने गवां वत्सान् चारयन् विचरिष्यति ॥ ४२ ॥\n\nतदा तन्मयतां कृष्णे यास्यसि त्वं न संशयः\n\nहिरण्याक्षादयो दैत्या वैरेणापि परं गताः ॥ ४३ ॥\n\nइत्थं बकासुरो दैत्य उत्कलो जाजलेर्वरात् ।\n\nश्रीकृष्णे लीनतां प्राप्तः सत्सम्गात्किं न जायते ॥ ४४ ॥"
    }
]