[
    {
        "text": "अध्यायः १४\n\n\n वैदेह उवाच -\n\nराजोवाच -\n\nद्वीपे रमणके ब्रह्मन् सर्पान् अन्यान्विना कथम् ।\n\nएतन्मे ब्रूहि सकलं कालियस्याभवद्‌भयम् ॥ १ ॥\n\nश्रीनारद उवाच -\n\nतत्र नागान्तको नित्यं नागसंघं जघान ह ।\n\nगतक्षोभं चैकदा ते तार्क्ष्यं प्राहुर्भयातुराः ॥ २ ॥\n\nनागाः ऊचुः -\n\nहे गरुत्मन् नमस्तुभ्यं त्वं साक्षाद्‌विष्णुवाहनः ।\n\nअस्मानत्सि यदा सर्पान् कथं नो जीवनं भवेत् ॥ ३ ॥\n\nतस्माद्‌बलिं गृहाणाशु मासे मासे गृहात्पृथक् ।\n\nवनस्पतिसुधान्नानां उपचारैर्विधानतः ॥ ४ ॥\n\nगरुड उवाच -\n\nएकः सर्पस्तु मे देयोभवद्‌भिर्वा गृहात्पृथक् ।\n\nकथं पचामि तमृते बलिं वीटकवत्परम् ॥ ५ ॥\n\nश्रीनारद उवाच -\n\nतथास्तु चोक्तास्ते सर्वे गरुडाय महात्मने ।\n\nगोपीथायात्मजो राजन् नित्यं दिव्यं बलिं ददुः ॥ ६ ॥\n\nकालियस्य गृहस्यापि समयोऽभूद्‌यदा नृप ।\n\nतदा तार्क्ष्यबलिं सर्वं बुभुजे कालियो बलात् ॥ ७ ॥\n\nतदाऽऽगतः प्रकुपितो वेगतः कालियोपरि ।\n\nचकार पादविक्षेपं गरुडश्चंडविक्रमः ॥ ८ ॥\n\nगरुडांघ्रिप्रहारेण कालियो मूर्छितोऽभवत् ।\n\nपुनरुत्थाय जिह्वाभिः प्रावलीढन् मुखं श्वसन् ॥ ९ ॥\n\nप्रसार्य स्वं फणशतं कालियः फणिनां वरः ।\n\nव्यदशद्‌गरुडं वेगाद्दद्‌भिर्विषमयैर्बली ॥ १० ॥\n\nगृहीत्वा तं च तुंडेन गरुडो दिव्यवाहनः ।\n\nभूपृष्ठे पोथयामास पक्षाभ्यां ताडयन्मुहुः ॥ ११ ॥\n\nतुण्डाद्‌विनिर्गतः सर्पः तत्पक्षान्विचकर्ष ह ।\n\nतत्पादौ वेष्टयंस्तुद्यन् फूत्कारं व्यदधन्मुहुः ॥ १२ ॥\n\nतेषां तु दर्शनं पुण्यं सर्वकामफलप्रदम् ।\n\nशुक्लपक्षे मैथिलेंद्र दशम्यामाश्विनस्य तत् ॥ १३ ॥\n\nकुपितो गरुडस्तं वै नीत्वा तुंडेन कालियम् ।\n\nनिपात्य भूम्यां सहसा तत्तनुं विचकर्ष ह ॥ १४ ॥\n\nतदा दुद्राव तत्तुंडात् कालियो भयविह्वह्लः ।\n\nतमन्वधावत् सहसा पक्षिराट् चंडविक्रमः ॥ १५ ॥\n\nसप्त द्वीपान् सप्तखंडान् सप्तसिंधूंस्ततः फणी ।\n\nयत्र यत्र गतस्तार्क्ष्यं तत्र तत्र ददर्श ह ॥ १६ ॥\n\nभूर्लोकं च भुवर्लोकं स्वर्लोकं प्रगतः फणी ।\n\nमहर्लोकं ततो धावन् जनलोकं जगाम ह ॥ १७ ॥\n\nयत्रैव गरुडे प्राप्तेऽ धोऽधो लोकं पुनर्गतः ।\n\nश्रीकृष्णस्य भयात्केऽपि रक्षां तस्य न संदधुः ॥ १८ ॥\n\nकुत्रापि न सुखे जाते कालियोऽपि भयातुरः ।\n\nजगाम देवदेवस्य शेषस्य चरणांतिके ॥ १९ ॥\n\nनत्वा प्रणम्य तं शेषं परिक्रम्य कृतांजलिः ।\n\nदीनो भयातुरः प्राह दीर्घपृष्ठ प्रकंपितः ॥ २० ॥\n\nकालिय उवाच -\n\nहेभूमिभर्तर्भुवनेश भूमन्\n\n     भूभारहृत्त्वं ह्यसि भूरिलीलः ।\n\nमां पाहि पाहि प्रभविष्णुपूर्णः\n\n     परात्परस्त्वं पुरुषः पुराणः ॥ २१ ॥\n\nश्रीनारद उवाच -\n\nदीनं भयातुरं दृष्ट्वा कालियं श्रीफणीश्वरः ।\n\nवाचा मधुरया प्रीणन् प्राह देवोजनार्दनः ॥ २२ ॥\n\nशेष उवाच -\n\nहे कालिय महाबुद्धे श्रृणु मे परमं वचः ।\n\nकुत्रापि न हि ते रक्षा भविष्यति न संशयः ॥ २३ ॥\n\nआसीत्पुरा मुनिः सिद्धः सौभरिर्नाम नामतः ।\n\nवृन्दारण्ये तपस्तप्तो वर्षाणामयुतं जले ॥ २४ ॥\n\nमीनराजविहारं यो वीक्ष्य गेहस्पृहोऽभवत् ।\n\nस उवाह महाबुद्धिः मांधातुस्तनुजाशतम् ॥ २५ ॥\n\nतस्मै ददौ हरिः साक्षात् परां भागवतीं श्रियम् ।\n\nवीक्ष्य तां नृप मांधाता विस्मितोऽभूद्‌गतस्मयः ॥ २६ ॥\n\nयमुनांतर्जले दीर्घं सौभरेस्तपतस्तपः ।\n\nपश्यतस्तस्य गरुडो मीनराजं जघान ह ॥ २७ ॥\n\nमीनान्सुदुःखितान् दृष्ट्वा दुःसहा दीनवत्सलः ।\n\nतस्मिन् शापौ ददौ क्रुद्धः सौभरिर्मुनिसत्तमः ॥ २८ ॥\n\nसौभरिरुवाच -\n\nमीनानद्यतनाद् अत्र यद्यत्सि त्वं बलाद्विराट् ।\n\nतदैव र्पाणनाशस्ते भूयान्मे शापतस्त्वरम् ॥ २९ ॥\n\nशेष उवाच -\n\nतद्दिनात्तत्र नायाति गरुडः शापविह्वलः ।\n\nतस्मात् कालिय गच्छाशु वृंदारण्ये हरेर्वने ॥ ३० ॥\n\nकालिंद्यां च निजं वासं कुरु मद्वाक्यनोदितः ।\n\nनिर्भयस्ते भयं तार्क्ष्यान् न भविष्यति कर्हिचित् ॥ ३१ ॥\n\nश्रीनारद उवाच -\n\nइत्युक्तः कालियो भीतः सकलत्रः सपुत्रकः ।\n\nकालिंद्यां वासकृद् राजन् श्रीकृष्णेन विवासितः ॥ ३२ ॥"
    }
]