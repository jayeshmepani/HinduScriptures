[
    {
        "text": "अध्यायः ३५\n\n\n बहुलाश्व उवाच -\n\nअहो अत्यद्‌भुतं युद्धं मुने प्राद्युम्निना कृतम् ॥\n\nवृके हते महादैत्ये किं बभूव रणे पुनः ॥१॥\n\nश्रीनारद उवाच -\n\nवृकदैत्यं हतं वीक्ष्य कालनाभो महासुरः ॥\n\nक्रोडारूढो रणं प्रागद्धनुष्टंकारयन्मुहुः ॥२॥\n\nअक्रूरं बाणविंशत्या गदं च दशभिः शरैः ॥\n\nअर्जुनं दशभिर्बाणैर्युयुधानं च पञ्चभिः ॥३॥\n\nदशभिः कृतवर्माणं कार्ष्णिं बाणशतेन वै ॥\n\nअनिरुद्धं च विंशत्या दीप्तिमंतं च पञ्चभिः ॥४॥\n\nसांबं च शतबाणैश्च विव्याध समरेऽसुरः ॥\n\nतद्‌बाणैर्व्याकुला वीरा बभूवुर्घटिकाद्वयम् ॥५॥\n\nहयाश्च पञ्चतां प्राप्ताश्चूर्णीभूता रणांगणे ॥\n\nतद्धस्तलाघवं दृष्ट्वा प्रसन्नो रुक्मिणीसुतः ॥६॥\n\nकालनाभं साधुपदैः पूजयामास संगरे ॥\n\nप्रद्युम्नः स्वं धनुर्नीत्वा बाणमेकं समादधे ॥७॥\n\nकोदण्डमुक्तो विशिखस्तत्क्रोडं दीर्घरूपिणम् ॥\n\nसमुन्नीय भ्रामयित्वा स्वर्लोके लक्षयोजनम् ॥८॥\n\nआकाशात्पातयामास समुद्रे भीमनादिनि ॥\n\nप्रद्युम्नो भगवान्साक्षाद्‌द्वितीयं बाणमादधे ॥९॥\n\nसोऽपि बाणः समुन्नीय कालनाभं महाबलम् ॥\n\nभ्रामयन्पातयामास चंद्रावत्यां बलात्पुरि ॥१०॥\n\nकालनाभः प्रपतितः किंचिद्‍व्याकुलमानसः ॥\n\nगृहीत्वाऽथ गदां गुर्वीं लक्षभारविनिर्मिताम् ॥११॥\n\nरणं प्राप्तो यदुबलं पोथयामास दैत्यराट् ॥\n\nगजान् रथान्हयान् वीरान् गदया वज्रकल्पया ॥१२॥\n\nपातयामास वेगेन महावातो यथा तरून् ॥\n\nकांश्चित्कराभ्यां प्रोन्नीय चिक्षेप गगने बलात् ॥१३॥\n\nअंबरात्ते निपेतुः कौ राजन् वर्षोपला इव ॥\n\nतदा गदां समादाय सांबो जांबवतीसुतः ॥१४॥\n\nतताड मूर्ध्नि तं दैत्यं कालनाभं महासुरम् ॥\n\nतयोर्युद्धमभूद्घोरं गदाभ्यां रणमण्डले ॥१५॥\n\nविस्फुलिंगान्क्षरंत्यौ द्वे गदे चूर्णीबभूवतुः ॥\n\nअन्ये गदे समादाय तस्थतुः संगरे च तौ ॥१६॥\n\nकालनाभस्तदा प्राह सांबं जांबवतीसुतम् ॥\n\nएकेनापि प्रहारेण हन्मि त्वां नात्र संशयः ॥१७॥\n\nपूर्वं प्रहार कुरु मे इति साम्बोऽवदद्‌रणे ॥\n\nकालनाभोऽथ गदया सांबमूर्ध्नि तताड ह ॥१८॥\n\nगदोपरि गदां नीत्वा सांबो जांबवतीसुतः ॥\n\nजघान गदया दैत्यं कालनाभमुरःस्थले ॥१९॥\n\nगदया भिन्नहृदय उद्वमन् रुधिरं मुखात् ॥\n\nव्यसुः पपात भूपृष्ठे वज्राहत इवाचलः ॥२०॥\n\nअभूज्जयजयारावः साधुवादः सतां नृप ॥\n\nदेवदुन्दुभयो नेदुर्नरदुन्दुभयस्तथा ॥२१॥\n\nसांबसेनोपरि सुराः पुष्पवर्षं प्रचक्रिरे ॥\n\nविद्याधर्यश्च गंधर्वा ननृतुश्च जगुर्मुदा ॥२२॥"
    }
]