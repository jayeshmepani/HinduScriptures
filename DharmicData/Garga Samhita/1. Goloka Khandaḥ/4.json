[
    {
        "text": "अध्यायः ०४\n\n\nनन्दोपनन्दभवने श्रीदामा सुबलः सखा ।\n\nस्तोककृष्णोऽर्जुनोंऽशश्च नवनन्दगृहे विधे ॥ १ ॥\n\nविशालार्षभतेजस्वी देवप्रस्थवरूथपाः ।\n\nभविष्यन्ति सखायो मे व्रजे षड् वृषभानुषु ॥ २ ॥\n\nश्रीब्रह्मोवाच -\n\nकस्य वै नन्दपदवी कस्य वै वृषभानुता ।\n\nवद देवपते साक्षादुपनन्दस्य लक्षणम् ॥ ३ ॥\n\nश्रीभगवानुवाच -\n\nगाः पालयन्ति घोषेषु सदा गोवृत्तयोऽनिशम् ।\n\nते गोपाला मया प्रोक्तास्तेषां त्वं लक्षणं श्रृणु ॥ ४ ॥\n\nनन्दः प्रोक्तः स गोपालैर्नवलक्षगवां पतिः ।\n\nउपनन्दश्च कथितः पंचलक्षगवां पतिः ॥ ५ ॥\n\nवृषभानुः स उक्तो यो दशलक्षगवां पतिः ।\n\nगवां कोटिर्गृहे यस्य नन्दराजः स एव हि ॥ ६ ॥\n\nकोट्यर्धं च गवां यस्य वृषभानुवरस्तु सः ।\n\nएतादृशौ व्रजे द्वौ तु सुचन्द्रो द्रोण एव हि ॥ ७ ॥\n\nसर्वलक्षणलक्ष्याढ्यौ गोपराजौ भविष्यतः ।\n\nशतचन्द्राननानां च सुन्दरीणां सुवाससाम् ।\n\nगोपीनां मद्व्रजे रम्ये शतयूथो भविष्यति ॥ ८ ॥\n\nश्रीब्रह्मोवाच -\n\nहे दीनबंधो हे देव जगत्कारणकारण ।\n\nयूथस्य लक्षणं सर्वं तन्मे ब्रूहि परेश्वर ॥ ९ ॥\n\nश्रीभगवानुवाच -\n\nअर्बुदं दशकोटीनां मुनिभिः कथितं विधे ।\n\nदशार्बुदं यत्र भवेत्सोऽपि यूथः प्रकथ्यते ॥ १० ॥\n\nगोलोकवासिन्यः काश्चित्काश्चिद्वै द्वारपालिकाः ।\n\nशृङ्गारप्रकराः काश्चित्काश्चिच्छस्योपकारकाः ॥ ११ ॥\n\nपार्षदाख्यास्तथा काश्चिच्छ्रीवृन्दावनपालिकाः ।\n\nगोवर्धननिवासिन्यः काश्चित्कुञ्जविधायिकाः ॥ १२ ॥\n\nमे निकुञ्जनिवासिन्यो भविष्यन्ति व्रजे मम ।\n\nएवं च यमुनायूथो जाह्नवीयूथ एव च ॥ १३ ॥\n\nरमाया मधुमाधव्या विरजायास्तथैव च ।\n\nललिताया विशाखाया मायायूथो भविष्यति ॥ १४ ॥\n\nएवं हृष्टसखीनां च सखीनां किल षोडश ।\n\nद्वात्रिंशच्च सखीनां च यूथा भाव्या व्रजे विधे ॥ १५ ॥\n\nश्रुतरूपा ऋषिरूपा मैथिलाः कोशलास्तथा ।\n\nअयोध्यापुरवासिन्यो यत्र सीतापुलिन्दकाः ॥ १६ ॥\n\nयासां मया वरो दत्तो पूर्वे पूर्वे युगे युगे ।\n\nतासां यूथा भविष्यन्ति गोपीनां मद्‍व्रजे शुभे ॥ १७ ॥\n\nश्रीब्रह्मोवाच -\n\nएताः कथं व्रजे भाव्याः केन पुण्येन कैर्वरैः ।\n\nदुर्लभं हि पदं तासां योगिभिः पुरुषोत्तम ॥ १८ ॥\n\nश्रीभगवानुवाच -\n\nश्वेतद्वीपे च भूमानं श्रुतयस्तुष्टुवुः परम् ।\n\nउशतीभिर्गिराभिश्च प्रसन्नोऽभूत्सहस्रपात् ॥ १९ ॥\n\nश्रीहरिरुवाच -\n\nवरं वृणीत यूयं वै यन्मनोवाञ्छितं महत् ।\n\nयेषां प्रसन्नोऽहं साक्षात्तेषां किं दुर्लभं हि तत् ॥ २० ॥\n\nश्रुतय ऊचुः -\n\nवाङ्मनोगोचरातीतं ततो न ज्ञायते तु तत् ।\n\nआनन्दमात्रमिति यद्‌वदंतीह पुराविदः ॥ २१ ॥\n\nतद्‌रूपं दर्शयास्माकं यदि देयो वरो हि नः ।\n\nश्रुत्वैतद्दर्शयामास स्वं लोकं प्रकृतेः परम् ॥ २२ ॥\n\nकेवलानुभवानन्दमात्रमक्षरमव्ययम् ।\n\nयत्र वृंदावनं नाम वनं कामदुघैर्द्रुमैः ॥ २३ ॥\n\nमनोरमनिकुञ्जाढ्यं सर्वर्तुसुखसंयुतम् ।\n\nयत्र गोवर्धनो नाम सुनिर्झरदरीयुतः ॥ २४ ॥\n\nरत्‍नधातुमयः श्रीमान् सुपक्षिगणसंवृतः ।\n\nयत्र निर्मलपानीया कालिन्दी सरितां वरा ।\n\nरत्‍नबद्धोभयतटी हंसपद्मादिसंकुला ॥ २५ ॥\n\nनानारासरसोन्मत्तं यत्र गोपीकदंबकम् ।\n\nतत्कदंबकमध्यस्थः किशोराकृतिरच्युतः ॥ २६ ॥\n\nदर्शयित्वा च ताः प्राह ब्रूत किं करवाणि वः ।\n\nदृष्टो मदीयो लोकोऽयं यतो नास्ति परं वरम् ॥ २७ ॥\n\nश्रीश्रुतय ऊचुः -\n\nकन्दर्पकोटिलावण्ये त्वयि दृष्टे मनांसि नः ।\n\nकामिनीभावमासाद्य स्मरक्षिप्तान्यसंशयम् ॥ २८ ॥\n\nयया त्वल्लोकवासिन्यः कामतत्त्वेन गोपिकाः ।\n\nभजन्ति रमणं मत्त्वा चिकीर्षाजनिनस्तथा ॥ २९ ॥\n\nश्रीहरिरुवाच -\n\nदुर्लभो दुर्घटश्चैव युष्माकं तु मनोरथः ।\n\nमयानुमोदितः सम्यक् सत्यो भवितुमर्हति ॥ ३० ॥\n\nआगामिनि विरिंचौ तु जाते सृष्ट्यर्थमुद्यते ।\n\nकल्पे सारस्वतेऽतीते व्रजे गोप्यो भविष्यथ ॥ ३१ ॥\n\nपृथिव्यां भारते क्षेत्रे माथुरे मम मण्डले ।\n\nवृन्दावने भविष्यामि प्रेयान्वो रासमण्डले ॥ ३२ ॥\n\nजारधर्मेण सुस्नेहं सुदृढं सर्वतोऽधिकम् ।\n\nमयि संप्राप्य सर्वा हि कृतकृत्या भविष्यथ ॥ ३३ ॥\n\nश्रीभगवानुवाच -\n\nताश्च गोप्यो भविष्यन्ति पूर्वकल्पवरान्मम ।\n\nअन्यासां चैव गोपीनां लक्षणं शृणु तद्विधे ॥ ३४ ॥\n\nसुराणां रक्षणार्थाय राक्षसानां वधाय च ।\n\nत्रेतायां रामचंद्रोऽभूद्‌वीरो दशरथात्मजः ॥ ३५ ॥\n\nसीतास्वयंवरं गत्वा धनुर्भङ्गं चकार सः ।\n\nउवाह जानकीं सीतां रामो राजीवलोचनः ॥ ३६ ॥\n\nतं दृष्ट्वा मैथिलाः सर्वाः पुरन्ध्र्यो मुमुहुर्विधे ।\n\nरहस्यूचुर्महात्मानं भर्ता नो भव हे प्रभो ॥ ३७ ॥\n\nतामाह राघवेन्द्रस्तु मा शोकं कुरुत स्त्रियः ।\n\nद्वापरान्ते करिष्यामि भवतीनां मनोरथम् ॥ ३८ ॥\n\nतीर्थं दानं तपः शौचं समाचरत तत्त्वतः ।\n\nश्रद्धया परया भक्त्या व्रजे गोप्यो भविष्यथ ॥ ३९ ॥\n\nइति ताभ्यो वरं दत्त्वा श्रीरामः करुणानिधिः ।\n\nकोसलान् प्रययौ धन्वी तेजसा जितभार्गवः ॥ ४० ॥\n\nमार्गे च कौसला नार्यो रामं दृष्ट्वातिसुंदरम् ।\n\nमनसा वव्रिरे तं वै पतिं कन्दर्पमोहनम् ॥ ४१ ॥\n\nमनसापि वरं रामो ददौ ताभ्यो ह्यशेषवित् ।\n\nमनोरथं करिष्यामि व्रजे गोप्यो भविष्यथ ॥ ४२ ॥\n\nआगतं सीतया सार्धं सैनिकैः सहितं रघुम् ।\n\nअयोध्यापुरवासिन्यः श्रुत्वा द्रष्टुं समाययुः ॥ ४३ ॥\n\nवीक्ष्य तं मोहमापन्ना मूर्छिताः प्रेमविह्वलाः ।\n\nतेपुस्तपस्ताः सरयूतीरे रामधृतव्रताः ॥ ४४ ॥\n\nआकाशवागभूत्तासां द्वापरान्ते मनोरथः ।\n\nभविष्यति न संदेहः कालिंदीतीरजे वने ॥ ४५ ॥\n\nपितुर्वाक्याद्‌यदा रामो दंडकाख्यं वनं गतः ।\n\nचचार सीतया सार्धं लक्ष्मणेन धनुष्मता ॥ ४६ ॥\n\nगोपालकोपासकाः सर्वे दंडकारण्यवासिनः ।\n\nध्यायन्तः सततं मां वै रासार्थं ध्यानतत्पराः ॥ ४७ ॥\n\nयेषामाश्रममासाद्य धनुर्बाणधरो युवा ।\n\nतेषां ध्याने गतो रामो जटामुकुटमंडितः ॥ ४८ ॥\n\nअन्याकृतिं ते तं वीक्ष्य परं विस्मितमानसाः ।\n\nध्यानादुत्थाय ददृशुः कोटिकन्दर्पसन्निभम् ॥ ४९ ॥\n\nऊचुस्तेऽयं तु गोपालो वंशीवेत्रे विना प्रभुः ।\n\nइत्थं विचार्य मनसा नेमुश्चक्रुः स्तुतिं पराम् ॥ ५० ॥\n\nवरं वृणीत मुनयः श्रीरामस्तानुवाच ह ।\n\nयथा सीता तथा सर्वे भूयाःस्म इति वादिनः ॥ ५१ ॥\n\nश्रीराम उवाच -\n\nयथा हि लक्ष्मणो भ्राता तथा प्रार्थ्यो वरो यदि ।\n\nअद्यैव सफलो भाव्यो भवद्भिर्मत्प्रसंगतः ॥ ५२ ॥\n\nसीतोपमेयवाक्येन दुर्घटो दुर्लभो वरः ।\n\nएकपत्‍नीव्रतोऽहं वै मर्यादापुरुषोत्तमः ॥ ५३ ॥\n\nतस्मात्तु मद्वरेणापि द्वापरान्ते भविष्यथ ।\n\nमनोरथं करिष्यामि भवतां वाञ्छितं परम् ॥ ५४ ॥\n\nइति दत्त्वा वरं रामस्ततः पंचवटीं गतः ।\n\nपर्णशाला समासाद्य वनवासं चकार ह ॥ ५५ ॥\n\nतद्दर्शनस्मररुजः पुलिन्द्यः प्रेमविह्वलाः ।\n\nश्रीमत्पादरजो धृत्वा प्राणांस्त्यक्तुं समुद्युताः ॥ ५६ ॥\n\nब्रह्मचारीवपुर्भूत्वा रामस्तत्र समागतः ।\n\nउवाच प्राणसंत्यागं मा कुरुत स्त्रियो वृथा ॥ ५७ ॥\n\nवृन्दावने द्वापरान्ते भविता वो मनोरथः ।\n\nइत्युक्त्वा ब्रह्मचारी तु तत्रैवान्तरधीयत ॥ ५८ ॥\n\nअथ रामो वानरेन्द्रै रावणादीन्निशाचरान् ।\n\nजित्वा लङ्कामेत्य सीता पुष्पकेण पुरीं ययौ ॥ ५९ ॥\n\nसीतां तत्त्याज राजेन्द्रो वने लोकापवादतः ।\n\nअहो सतामपि भुवि भवनं भूरि दुःखदम् ॥ ६० ॥\n\nयदा यदाकरोद्यज्ञं रामो राजीवलोचनः ।\n\nतदा तदा स्वर्णमयीं सीतां कृत्वा विधानतः ॥ ६१ ॥\n\nयज्ञसीतासमूहोऽभून्मन्दिरे राघवस्य च ।\n\nताश्चैतन्यघना भूत्वा रन्तुं रामं समागताः ॥ ६२ ॥\n\nता आह राघवेशेन्द्रो नाहं गृह्णामि हे प्रियाः ।\n\nतदोचुस्ताः प्रेमपरा रामं दशरथात्मजम् ॥ ६३ ॥\n\nकथं चास्मान्न गृह्णासि भजन्तीर्मैथिलीः सतीः ।\n\nअर्धाङ्गीर्यज्ञकालेषु सततं कार्यसाधनीः ॥ ६४ ॥\n\nधर्मिष्ठस्त्वं श्रुतिधरोऽधर्मवद्‌भाषसे कथम् ।\n\nकरं गृहीत्वा त्यजसि ततः पापमवाप्यसि ॥ ६५ ॥\n\nश्रीराम उवाच -\n\nसमीचीनं वचस्सत्यो युष्माभिर्गदितं च मे ।\n\nएकपत्‍नीव्रतोऽहं हि राजर्षिः सीतयैकया ॥ ६६ ॥\n\nतस्माद्‌यूयं द्वापरान्ते पुण्ये वृन्दावने वने ।\n\nभविष्यथ करिष्यामि युष्माकं तु मनोरथम् ॥ ६७ ॥\n\nश्रीभगवान् उवाच -\n\nता व्रजेऽपि भविष्यन्ति यज्ञसीताश्च गोपिकाः ।\n\nअन्यासां चैव गोपीनां लक्षणं शृणु तद्विधे ॥ ६८ ॥"
    }
]