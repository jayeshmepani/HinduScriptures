[
    {
        "text": "अध्यायः १७\n\n\n श्रीनारद उवाच -\n\nश्रुत्वा श्रीकृष्णसंदेशं प्रसन्ना गोपवल्लभाः ।\n\nअश्रुमुख्यो बाष्पकंठ्य उचुरौपगविं नृप ॥ १ ॥\n\nगोलोकवासिन्य उचुः -\n\nविदेशं गतवान्कृष्णस्त्यक्त्वा पूर्वप्रियाञ्जनान् ।\n\nतदुपर्यलिखद्योगमहो निर्मोहताबलम् ॥ २ ॥\n\nद्वारपालिका ऊचुः -\n\nचकोरे ग्लौः पंकजेऽर्को भ्रमरे पंकजं यथा ।\n\nचातके च घनः प्रीतिं न करोति कदाचन ॥ ३ ॥\n\nशृंगारप्रकरा ऊचुः -\n\nचंद्रमित्रं चकोरोऽस्ति सख्यो वह्निकणः सदा ।\n\nविधात्रा यद्विलिखितं तन्न्यूनं न भवेदिह ॥ ४ ॥\n\nशय्योपाकरिका ऊचुः -\n\nव्याधोऽपि हत्वा हि मृगान् स्मरति त्वरमातुरः ।\n\nकटाक्षैः स्वप्रियान्हत्वा निर्मोही न स्मरेदहो ॥ ५ ॥\n\nपार्षदाख्या ऊचुः -\n\nजातं विरहजं दुःखं नान्यो वेत्ति कदाचन ।\n\nयथा कंटकविद्धांगो विद्वान्वा विद्धकंटकः ॥ ६ ॥\n\nवृन्दावनपालिका ऊचुः -\n\nअनिमित्तं प्रेमसौख्यमनिमित्तो हि वेत्ति तत् ।\n\nसनिमित्तो न जानाति रसं कर्मेंद्रियं यथा ॥ ७ ॥\n\nगोवर्धनवासिन्य ऊचुः -\n\nपुरंध्रीप्रेमकृद्यो वै सैरंध्रीनायकोऽभवत् ।\n\nशैलौकोभिस्तु किं तस्य बहुना कथितेन किम् ॥ ८ ॥\n\nकुञ्जविधायिका ऊचुः -\n\nहा माधवीकुञ्जपुञ्जे गुञ्जन्मत्तमधुव्रते ।\n\nस्वदृग्लक्षीकृतो यो वै तस्येयं श्रूयते कथा ॥ ९ ॥\n\nनिकुञ्जवासिन्य ऊचुः -\n\nवृन्दावने मत्तमिलिन्दपुञ्जे\n\n     कलिन्दजातीरकदम्बकुञ्जे ।\n\nशनैश्चलंतं सबलं सगोपं\n\n     सगोधनं नंदसुतं भजामः ॥ १० ॥\n\nजाह्नवीयूथ उवाच -\n\nकदा तथाऽस्मत्समयो भविष्यति\n\n     यथा पुरंध्रीसमयः प्रदृश्यते ।\n\nशोकं परं मा कुरुत व्रजांगनाः\n\n     सदा न कस्यापि जयः पराजयः ॥ ११ ॥\n\nयमुनायूथ उवाच -\n\nविधातुर्न दया किंचिद्युनक्ति वियुनक्ति यः ।\n\nभूतानि सकलान्येव क्रीडनानि यथाऽर्भकः ॥ १२ ॥\n\nरमायूथ उवाच -\n\nकुब्जापुराद्यर्जुसमानविग्रहा\n\n     दासी त्विदानीं तु कुलीनतां गता ।\n\nकुरूपिणी रूपवती बभावहो\n\n     चतुर्दिनैर्दुन्दुभिनादकारिणी ॥ १३ ॥\n\nविरजायूथा ऊचुः -\n\nसदा न कस्यापि भुजा प्रियांसे\n\n     सदा वसंतो न सदा युवा स्यात् ।\n\nइन्द्रो न राज्यं कुरुते सदाऽयं\n\n     चतुर्दिनैर्मानमलंकरोतु ॥ १४ ॥\n\nललितायूथ उवाच -\n\nरामाभिषेकं विनिवार्य मंथरा\n\n     चकार विघ्नं किल कोसले पुरे ।\n\nकुब्जैव सेयं मथुरापुरे गता\n\n     कुब्जैव किं किं न करोति गोपिकाः ॥ १५ ॥\n\nविशाखायूथ उवाच -\n\nगोचारणायानुचरैर्व्रजंतं\n\n     प्रबोधयंतं स्वपुरं विरावैः ।\n\nमत्तेभयानं हि विडंबयंतं\n\n     श्रीनन्दसूनुं न हि विस्मरामः ॥ १६ ॥\n\nमायायूथ उवाच -\n\nसंकोचवीथीषु पटे प्रगृह्य\n\n     प्रसह्य दोर्भ्यां हृदये निधाय ।\n\nअन्योन्यमाकर्षणहर्षभीति-\n\n     र्गृहान् हरिं तं हि कदा नयामः ॥ १७ ॥\n\nअष्टसख्य ऊचुः -\n\nवीक्ष्य नन्दसुतमंग सुन्दरं\n\n     नेत्रमद्य न जगद्विपश्यति ।\n\nनन्दराजतनये पुरीं स्थिते\n\n     किं भविष्यति वदाशु नस्त्वरम् ॥ १८ ॥\n\nषोडशसख्य ऊचुः -\n\nवेणुनादमधुरध्वनिं वने\n\n     संनिश्यम्य कुसुमेषुवर्धनम् ।\n\nश्रोत्रयुग्ममिह नः शृणोति नो\n\n     विश्वगीतमुत वा यशः परम् ॥ १९ ॥\n\nद्वात्रिंशत्सख्य ऊचुः -\n\nप्रीत्या स्वमित्रं हि रिपुं नयेन\n\n     लुब्धं धनैश्च द्विजमादरेण ।\n\nगुरुं प्रणामै रसिकं रसेन\n\n     निर्मोहिनं केन वशीकरोति ॥ २० ॥\n\nश्रुतिरूपा ऊचुः -\n\nयज्जागरादिषु भवेषु परं ह्यतेर्हेतु-\n\n     स्विदस्य विचरंति गुणाश्च येन ।\n\nनैतद्विशंति महदिंद्रियदेवसंघा-\n\n     स्तस्मै नमोऽग्निमिव विस्तृतविस्फुलिंगाः ॥ २१ ॥\n\nऋषिरूपा ऊचुः -\n\nनैवेशितुं प्रभुरयं बलिनां बलिया-\n\n     न्माया न शब्द उत नो विषयीकरोति ।\n\nतद्‍ब्रह्म पूर्णममृतं परमं प्रशांतं\n\n     शुद्धं परात्परतरं शरणं गताः स्मः ॥ २२ ॥\n\nदेवांगना ऊचुः -\n\nअंशांशकांशककलाद्यवतारवृन्दै-\n\n     रावेशपूर्णसहिताश्च परस्य यस्य ।\n\nसर्गादयः किल भवंति तमेव कृष्णं\n\n     पूर्णात्परं तु परिपूर्णतमं नताः स्मः ॥ २३ ॥\n\nयज्ञसीता ऊचुः -\n\nश्रीमन्निकुञ्जलतिकाकुसुमाकरोऽयं\n\n     श्रीराधिका हृदयकण्ठविभूषणोऽयम् ।\n\nश्रीरासमंडलपतिर्व्रजमंडलेशो\n\n     ब्रह्मांडमंडलमहीपरिपालकोऽयम् ॥ २४ ॥\n\nरमावैकुण्ठनिवासिन्य ऊचुः -\n\nयो गोपिका सकलयूथमलंचकार\n\n     वृन्दावनं च निजपादरजोभिरद्रिम् ।\n\nयः सर्वलोकविभाय बभूव भूमौ\n\n     तं भूरिलीलमुरगेन्द्रभुजं भजामः ॥ २५ ॥\n\nश्वेतद्वीपसखीजना ऊचुः -\n\nयथा शिलींध्रं शिशुरश्रमो गजः\n\n     स्वपुष्करेणैव च पुष्करं गिरिम् ।\n\nधृत्वा बभौ श्रीव्रजराजनन्दनः\n\n     कृपाकरोऽसौ न हि विस्मृतः क्वचित् ॥ २६ ॥\n\nऊर्ध्ववैकुण्ठवासिन्य ऊचुः -\n\nश्यामवर्णमये नेत्रे जगच्छ्यामं विपश्यतः ।\n\nन द्वैतं दृश्यते यासां ताभिः किं योगसेवनम् ॥ २७ ॥\n\nअजितपदाश्रिता ऊचुः -\n\nस्नेहपाशो दृढच्छिन्नो न च्छिन्नो हरिणा विना ।\n\nछित्वा तं मथुरां प्रागान्नागपाशं यथा खगः ॥ २८ ॥\n\nलोकाचलवासिन्य ऊचुः -\n\nकृष्णे लग्नं नेत्रयुग्मं धावद्दशदिशांतरम् ।\n\nअहो न लग्नं कुत्रापि पद्मलग्नो यथा ह्यलिः ॥ २९ ॥\n\nश्रीसख्य ऊचुः -\n\nकार्पण्येन यशो हंति क्रुधा गुणगणोदयम् ।\n\nधनानि व्यसनैर्लोकः कपटेनैव मित्रताम् ॥ ३० ॥\n\nमैथिला ऊचुः -\n\nधनं दत्वा तनुं रक्षेत्तनुं दत्वा त्रपां व्यधात् ।\n\nधनं तनुं त्रपां दद्यान्मित्रकार्यार्थमेव हि ॥ ३१ ॥\n\nकौशला ऊचुः -\n\nन कोपि जानाति वियोगजां दशां\n\n     जीवं विना वक्तुमलं न सापि हि ।\n\nभूयादूरोबाणविभिन्नमारा-\n\n     न्माभूत्कदापि प्रियविप्रयोजनम् ॥ ३२ ॥\n\nअयोध्यापुरवासिन्य ऊचुः -\n\nकृत्वा निराशां विनिधाय चाशां\n\n     जगाम चाशां मथुरापुरस्य ।\n\nयोगं च तस्योपरि चालिखन्नो\n\n     निर्मोहिनां चित्तमहो विचित्रम् ॥ ३३ ॥\n\nपुलिंदिका ऊचुः -\n\nएनं वरं कर्तुमतीव विह्वलां\n\n     समागतां शूर्पणखां पुरा वने ।\n\nयः कारयामास विरूपिणीं बला-\n\n     त्सौमित्रिणा तेन तु वः कृपा कथम् ॥ ३४ ॥\n\nसुतलवासिन्य ऊचुः -\n\nभक्तं बलिं सत्यपरं भूरिदं\n\n     नीत्वा बलिं यः कुपितो बबन्ध ह ।\n\nअहो कथं तस्य करोति सेवनं\n\n     मायावटोर्वामनरूपधारीणः ॥ ३५ ॥\n\nजालंधर्य ऊचुः\n\nपुरातिकष्टं प्रगतेऽसुरोत्तमे\n\n     कायाधवे भक्तवरे ततो ह्ययम् ।\n\nभूत्वा नृसिंहः कृतवान्सहाय-\n\n     महो परा निष्ठुरता प्रदृश्यते ॥ ३६ ॥\n\nभूमिगोप्य ऊचुः -\n\nअहोऽतिनिर्मोहिजनस्य चित्रं\n\n     परं चरित्रं गदितुं न योग्यम् ।\n\nमुखेन चान्यद्‍धृदि भाव्यमन्य-\n\n     द्देवो न जानाति कुतो मनुष्यः ॥ ३७ ॥"
    }
]