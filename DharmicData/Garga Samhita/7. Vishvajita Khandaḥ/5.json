[
    {
        "text": "अध्यायः ०५\n\n\n  श्रीबहुलाश्व उवाच -\n\nकन्कान्देशान् ययौ जेतुं क्रमतः श्रीहरेः सुतः ॥\n\nतस्य कर्माण्युदाराणि ब्रूहि देवर्षिसत्तम ॥१॥\n\nअहो श्रीकृष्णचंद्रस्य कृपा भक्तेषु चेदृशी ॥\n\nपुनाति प्रश्रुता ध्याता पापिनं संकुलं जनम् ॥२॥\n\nश्रीनारद उवाच -\n\nसाधु साधु त्वया पृष्टं साधु ते विमला मतिः ॥\n\nचरितं कृष्णभक्तानां पुनाति भुवनत्रयम् ॥३॥\n\nतत्काले मेघधाराश्च भूमेः सर्वरजांसि च ॥\n\nकविश्चेद्‌गणयेद्‌राजन् न हरेः श्रीमतो गुणान् ॥४॥\n\nचतुर्योजनमात्रं हि छाया यस्य प्रदृश्यते ॥\n\nतेन श्वेतातपत्रेण शोभितो रुक्मिणीसुतः ॥५॥\n\nरथेन शक्रदत्तेन स्वसैन्यपरिवारितः ॥\n\nकच्छदेशान् ययौ जेतुं त्रिपुरान्गिरिशो यथा ॥६॥\n\nकच्छदेशाधिपः शुभ्रो मृगयार्थी विनिर्गतः ॥\n\nसेनां समागतां ज्ञात्वा पुरीं हालां समाययौ ॥७॥\n\nप्रद्युम्नस्यागता सेना गजपादप्रताडनैः ॥\n\nचूर्णयंती तरून्देशान्पातयन्ती च मैथिल ॥८॥\n\nउत्थितैस्तद्‌रजोवृन्दै-रन्धीभूतं नभोऽभवत् ॥\n\nभयं प्रापुर्जनाः सर्वे कच्छदेशनिवासिनः ॥९॥\n\nतदातिहर्षितः शुभ्रो गजानां हेममालिनाम् ॥\n\nनीत्वा पञ्चशतं सद्यो हयानामयुतं तथा ॥१०॥\n\nविंशद्‌भारं सुवर्णानामागतस्यास्य संमुखे ॥\n\nदत्त्वा बलिं ननामाशु स्रजा बद्ध्वा करद्वयम् ॥ ११॥\n\nतस्मै तुष्टः शंबरारिः प्रददौ रत्‍नमालिकाम् ॥\n\nसंस्थाप्य राज्ये तं राजंस्तथा हि प्रकृतिः सताम् ॥१२॥\n\nकलिंगान्प्रययौ जेतुं रुक्मिणीनन्दनो बली ॥\n\nपतत्पताकैः सत्सैन्यैर्मेघैरिंद्र इव व्रजन् ॥१३॥\n\nकलिंगराजः स्वबलैः समर्थद्विपवाहनैः ॥\n\nनिर्ययौ संमुखे योद्धुं प्रद्युम्नस्य महात्मनः ॥१४॥\n\nकलिंगमागतं वीक्ष्यानिरुद्धो धन्विनां वरः ॥\n\nरथेनैकेन तत्सैन्यैर्युयुधे यादवाग्रतः ॥१५॥\n\nशतबाणैश्च कालिंगं दशभिर्दशभी रथान् ॥\n\nआतडयद्‌गजान् वीरश्चापं टंकारयन्मुहुः ॥१६॥\n\nस्वशत्रवश्च स्वे सर्वे साधु साध्विति वादिनः ॥\n\nआनिरुद्धः प्रयुयुधे प्रद्युम्नस्य प्रपश्यतः ॥१७॥\n\nअनिरुद्धस्य बाणौघैः केचिद्वीरा द्विधा कृताः ॥\n\nगजाश्च भिन्नशिरसः पादभिन्ना हया नृप ॥१८॥\n\nरथाश्च चूर्णचरणा हताश्वा हतनायकाः ॥\n\nरथिसारथयो वातैर्निपेतुः पादपा इव ॥१९॥\n\nपलायमानां तां सेनां कलिंगो वीक्ष्य मैथिल ॥\n\nआजगाम गजारूढो विच्छिन्नकवचो रुषा ॥२०॥\n\nद्विसप्ततिभारयुतां गदां चिक्षेप सत्वरम् ॥\n\nगजेन पातयन्‍वीरान् जगर्ज घनवद्बली ॥२१॥\n\nगदाप्रहारपतितं किंचिद्‌व्याकुलमानसम् ॥\n\nअनिरुद्धं मृधे वीक्ष्य यादवाः क्रोधपूरिताः ॥२२॥\n\nतदैव तेडुः कालिंगं बाणैस्तीक्ष्णैः स्फुरत्प्रभैः ॥\n\nसमांसमुद्‍भटं श्येनं कुरराश्चंचुभिर्यथा ॥२३॥\n\nकालिंगोऽपि तदा क्रुद्धःसज्जं कृत्वा धनुः स्वयम् ॥\n\nटंकारयन्मुहुर्बाणैर्बाणांश्चूर्णीचकार ह ॥२४॥\n\nगदो गदां समादाय बलदेवानुजो बली ॥\n\nतद्‌गजं ताडयामास वामहस्तेन मैथिल ॥२५॥\n\nअर्धचंद्रप्रहारेण विशीर्णोऽभूद्‌गजस्तथा ॥\n\nइन्द्रवज्रप्रहारेण गण्डशैलो यथा नृप ॥२६॥\n\nकालिंगः पतितो भूत्वा गृहीत्वा महतीं गदाम् ॥\n\nगदं च ताडयामास कालिंगं च गदस्तदा ॥२७॥\n\nकलिंगगदयोस्तत्र घोरं युद्धं बभूव ह ॥\n\nविस्फुलिंगान् क्षरन्त्यौ द्वे गदे चूर्णीबभूवतुः ॥२८॥\n\nगदो गृहीत्वा कालिंगं पातयित्वा रणांगणे ॥\n\nचकर्ष स्वकरेणाशु फणिनं गरुडो यथा ॥२९॥\n\nगदाप्रहारव्यथितश्चूर्णितास्थिः कलिंगराट् ॥\n\nआययौ शरणं सोऽपि प्रद्युम्नस्य महात्मनः ॥३०॥\n\nदत्वा बलिं प्राह कलिंगराज-\n\n     स्त्वं देवदेवः परमेश्वरोऽसि ॥\n\nकः क्रोधवन्तं प्रसहेत कौ त्वां\n\n     जनो यथा दण्डधरं नमस्ते ॥३१॥"
    }
]