[
    {
        "text": "अध्यायः ०९\n\n\n\n\n\nअश्वमेधखण्डः - नवमोऽध्यायः \n\n\n\nउग्रसेनसभायां गर्गागमनम् - \n\n\n\n\n\nगर्ग उवाच - \n\nअथ राजा कुशस्थल्यां गते देवर्षिसत्तमे ॥ \n\n स्वदूतान्प्रेषयामास मामानेतुं नृपेश्वर ॥१॥\n\n त ऊचुरुग्रसेनस्य ममाग्रे वचनं नराः ॥\n\n दूता ऊचुः \n\n देवदेव मुने ब्रह्मन्भूदेवानां शिरोमणे ॥२॥\n\n अस्माकं वचनं सर्वं कृपया शृणु विस्तरात् ॥ \n\n कृष्णेच्छया द्वारकायामुग्रसेनेन भो मुने ॥३॥\n\n निरूपितं क्रतुवरं तव शिष्येण धीमता ॥ \n\n त्वमागच्छ मुने शीघ्रं तस्मिन् यज्ञमहोत्सवे ॥४॥\n\n श्रीगर्ग उवाच - \n\nतेषामहं वचः श्रुत्वा जग्मिवान्द्वारकां पुरीम् ॥ \n\n गर्गाचलान्नृपश्रेष्ठ यज्ञकौतुकसंयुतः ॥५॥\n\n ततो दृष्टा पुरी दूराच्चानर्ते द्वारका मया ॥ \n\n नानाद्रुमगणैर्जुष्टा नानाचोपवनैर्युता ॥६॥\n\n नानातडागैर्वापीभिर्नानापक्षिगणैस्तथा ॥ \n\n नीलरक्तसितांभोजैः पीतपद्मैः सरोवराः ॥ \n\n राजंते कुमुदैश्चैव शुकपुष्पैर्नृपेश्वर ॥७॥\n\n बिल्वैः कदंबैर्न्यग्रोधैः शालैस्तालैस्तमालकैः ॥ \n\n बकुलैर्नागपुन्नागैः कोविदारैश्च पिप्पलैः ॥ \n\n जम्बीरैर्हारसिंगारैराम्रैराम्रातकैरपि ॥८॥\n\n केतकीभिर्गोस्तनीभिः कदलीभिश्च जम्बुभिः ॥ \n\n श्रीफलैः पिंडखर्जूरैः खदिरैः पत्रबिंदुभिः ॥९॥\n\n अगरैस्तगरैश्चैव चन्दनै रक्तचन्दनैः ॥ \n\n पलाशैश्च कपित्थैश्च प्लक्षैर्वेत्रैश्च वेणुभिः ॥१०॥\n\n मल्लिकाभिर्यूथिकाभिर्मोदिनीभिर्महीरुहैः ॥ \n\n तथा मदनबाणैश्च सहस्रांशुमुखद्रुमैः ॥११॥\n\n प्रियावंशैर्गुल्मवंशैः कर्णिकारैश्च पुष्पितैः ॥ \n\n सहस्राख्यैः कन्दुकैर्वै चागस्त्यैश्च सुदर्शनैः ॥१२॥\n\n चन्द्रकाख्यैश्च कुन्दैश्च कर्णपुष्पैश्च दाडिमैः ॥ \n\n अनुजीरैर्नागरंगैराडुकीजानकीफलैः ॥१३॥\n\n पूगीफलैर्बदामैश्च तूलै राजादनैद्रुमैः ॥ \n\n एलाभिः सेवतीभिश्च तथा वै देवदारुभिः ॥१४॥\n\n ईदृशैश्च महावृक्षैः शोभिता नगरी हरेः ॥ \n\n कूजंति यत्र राजेन्द्र मयूराः सारसाः शुकाः ॥१५॥\n\n हंसाः पारावताश्चैव कपोताः कोकिलास्तथा ॥ \n\n सारिकाश्चक्रवाकाश्च खंजनाश्चटकाः किल ॥१६॥\n\n एते पक्षिगणाः सर्वे वैकुण्ठाच्च समागताः ॥ \n\n कृष्ण कृष्णेति मधुरां वाणीं गायंति यत्र हि ॥१७॥\n\n इत्थं पश्यन् व्रजन्‌राजन्ददर्श द्वारकामहम् ॥ \n\n ताम्ररौप्यसुवर्णैश्च त्रिभिर्दुर्गैश्च वेष्टिताम् ॥१८॥\n\n गिरिणा रैवतेनापि देववृक्षमयेनच च ॥ \n\n रत्‍नाकरेण गोमत्याऽऽवृतां परिखभूतया ॥१९॥\n\n कृष्णस्य नगरीं रम्यां कृतकौतुकतोरणाम् ॥ \n\n मुदायुक्तजनाकीर्णां सुवर्णभवनैर्युताम् ॥२०॥\n\n तथा हाटकहट्टाभिः पताकाभिश्च मंडिताम् ॥ \n\n विष्णोश्च मंदिरैः प्रोच्चैर्महेशस्यालयैर्युताम् ॥२१॥\n\n यदुभिश्च महाशूरैर्विमानैश्च सहस्रशः ॥ \n\n शतशृङ्गाटकैश्चैव कलशैर्भर्मकर्बुरैः ॥२२॥\n\n रथ्याभिर्मंदुराभिश्च दंतिशालाभिरेव च ॥ \n\n गोशालाभिश्च शालाभिः सुरौप्यपथिभिर्युताम् ॥२३॥\n\n प्रासादैर्नवलक्षैश्च कृष्णस्य परमात्मनः ॥ \n\n तथा षोडशसाहस्रैर्भवनैर्वेष्टितां पुरीम् ॥२४॥\n\n द्वारे द्वारे द्वारकायां शूरा वीराश्च कोटिशः ॥ \n\n रक्षंत्यहर्निशं राजन्सर्वशस्त्रधराः किल ॥२५॥\n\n प्रगायंति जनाः सर्वे श्रीकृष्णबलदेवयोः ॥ \n\n गृहे गृहे च नामानि शृण्वन्ति चरितानि च ॥२६॥\n\n इत्थं विलोकयन्सर्वान्सुधर्मायामहं गतः ॥ \n\n कृष्णेति पादुकारूढस्तुलसीमालया जपन् ॥२७॥\n\n अथोग्रसेनो राजर्षिर्दृष्ट्वा मां च समागतम् ॥ \n\n समुत्थाय मुदायुक्तः शक्रसिंहासनात्किल ॥२८॥\n\n षट्‍पंचाशत्कोटिसंख्यैर्यादवैः सह भूपते ॥ \n\n नत्वा सिंहासने स्थाप्य पूजयामास चाहुकः ॥२९॥\n\n मदंघ्री चावनिज्याथ यादवानां च सन्निधौ ॥ \n\n पादोदकं स्वशिरसि धृत्वा प्राह नृपेश्वरः ॥३०॥\n\n उगेसेन उवाच - \n\nविप्रेंद्र नारदमुखाच्छ्रुतं यस्य महत्फलम् ॥ \n\n तं यज्ञमश्वमेधाख्यं करिष्येऽहं तवाज्ञया ॥३१॥\n\n यस्यांघ्रिसेवया पूर्वे मनोरथमहार्णवम् ॥ \n\n तेरुर्जगत्तृणीकृत्य स कृष्णश्चात्र वर्त्तते ॥३२॥\n\n श्रीगर्ग उवाच - \n\nयादवेंद्र महाराज सम्यग्व्यसितं त्वया ॥ \n\n हयमेधेन ते कीर्तिस्त्रिलोक्यां संभविष्यति ॥३३॥\n\n कः प्रयास्यति रक्षार्थं तुरगस्य नृपेश्वर ॥ \n\n बहवः शत्रवः संति तस्मात्तं निश्चयं कुरु ॥३४॥\n\n वर्षमात्रं प्रकर्तव्यमसिपत्रव्रतं त्वया ॥ \n\n तदा तु कुशलेनापि भविष्यति क्रतूत्तमः ॥३५॥\n\n प्रद्युम्नेन राजसूये जिता सर्वा मही पुरा ॥ \n\n तुरङ्गास्याद्य रक्षार्थं तं पुनः किं नियोक्ष्यसि ॥३६॥\n\n इति मद्वचनं श्रुत्वा राजा चिंतापरायणः ॥ \n\n ददर्श संस्थितं नॄणां सर्वदुःखहरं हरिम् ॥३७॥\n\n तदैव भगवान्दृष्ट्वा शोकेनापूरितं नृपम् ॥ \n\n ताम्बूलवीटकं नीत्वा प्रहसन्निदमब्रवीत् ॥३८॥\n\n श्रीकृष्ण उवाच - \n\nभोः शूरा यादवाः सर्वे बलिनो रणकोविदाः ॥ \n\n उग्रसेनस्य चाग्रे वै शृण्वन्तु मम भाषितम् ॥३९॥\n\n यो मोचयति राजभ्यो हयमेधतुरंगमम् ॥ \n\n महारथी मनस्वी च सोऽयं गृह्णातु वीटकम् ॥४०॥\n\n इति श्रुत्वा हरेर्वाक्यं यादवा युद्धकोविदाः ॥ \n\n परस्परं् प्रपश्यन्तो गतमानाः पुनः पुनः ॥४१॥\n\n संस्थितो घटिकामात्रं रेजे ताम्बूलबीटकः ॥ \n\n कृष्णस्य सुंदरे हस्ते यथा तामरसे शुकः ॥४२॥\n\n ततश्च सर्वेषु गतेषु तूष्णी- \n\n     मूषापतिश्चापधरो महात्मा ॥ \n\n प्रगृह्य तांबूलचयं नृपेन्द्र \n\n     नत्वा च कृष्णं निजगाद सद्यः ॥४३॥\n\n श्रीअनिरुद्ध उवाच - \n\nअहं हि श्यामकर्णस्य राजन्येभ्यश्च पालनम् ॥ \n\n करिष्यामि जगन्नाथ तस्मान्मां त्वं् नियोजय ॥४४॥ \n\n न करिष्ये घोटकस्य पालनं यदि तच्छृणु ॥ \n\n प्रतिज्ञां मम गोविंद दीनस्य दीनवत्सल ॥४५॥\n\n ब्राह्मणीगमनात्क्षत्री वैश्यस्य शूद्र एव च ॥ \n\n यां गतिं प्राप्नुयान्नूनं तामहं दुःखदायिनीम् ॥४६॥\n\n विप्रं कृत्वा गुरुं पूर्वं पश्चात्तं यो न सेवते ॥ \n\n स याति यां गतिं देव प्राप्नुयां तामहं ध्रुवम् ॥४७॥\n\n गर्ग उवाच - \n\nइति तद्वाक्यमाकर्ण्य यादवा विस्मयं गताः ॥ \n\n तदैव कृष्णः संतुष्टो जग्राह पौत्रमेव च ॥४८॥\n\n ततो हरिः सुधर्मायामनिरुद्धं कृतांजलिम् ॥ \n\n सर्वेषां शृण्वतां प्राह घननिर्हादया गिरा ॥४९॥\n\n श्रीकृष्ण उवाच - \n\nअनिरुद्ध तुरंगस्य वर्षमात्रं च पालनम् ॥ \n\n राजन्येभ्यश्च कृत्वा त्वं पुनरागच्छ चात्र वै ॥५०॥\n\n\n\n\n\nइति श्रीगर्गसंहितायां हयमेधचरित्रे \n\nसुमेरौ गर्गागमनं नाम नवमोऽध्यायः ॥९॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]