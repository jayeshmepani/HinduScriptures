[
    {
        "text": "अध्यायः १५\n\n\n श्रीनारद उवाच -\n\nइदं मया ते कथितं कालियस्यापि मर्दनम् ।\n\nश्रीकृष्णचरितं पुण्यं किं भूयः श्रोतुमिच्छसि ॥ १ ॥\n\nबहुलाश्व उवाच -\n\nश्रीकृष्णस्य कथां श्रुत्वा भक्तस्तृप्तिं न याति हि ।\n\nयथाऽमरः सुधां पीत्वा यथालिः पद्मकर्णिकाम् ॥ २ ॥\n\nरासं कर्तुं हरौ जाते शिशुरूपे महात्मनि ।\n\nभांडीरे देववागाह श्रीराधां खिन्नमानसाम् ॥ ३ ॥\n\nशोचं मा कुरु कल्याणि वृंदारण्ये मनोहरे ।\n\nमनोरथस्ते भविता श्रीकृष्णेन महात्मनि ॥ ४ ॥\n\nइत्थं देवगिरा प्रोक्तो मनोरथमहार्णवः ।\n\nकथं बभूव भगवान् वृंदारन्ये मनोहरे ॥ ५ ॥\n\nकथं श्रीराधया सार्धं रासक्रीडां मनोहराम् ।\n\nचकार वृन्दकारण्ये परिपूर्णतमः स्वयम् ॥ ६ ॥\n\nश्रीनारद उवाच -\n\nसाधु पृष्टं त्वया राजन् भगवच्चरितं शुभम् ।\n\nगुप्तं वदामि देवैश्च लीलाख्यानं मनोहरम् ॥ ७ ॥\n\nएकदा मुख्यसख्यौ द्वे विशाखाललिते शुभे ।\n\nवृषभानोर्गृहं प्राप्य तां राधां जग्मतू रहः ॥ ८ ॥\n\nसख्यावूचतुः -\n\nयं चिन्तयसि राधे त्वं यद्गुणं वदसि स्वतः ।\n\nसोऽपि नित्यं समायाति वृषभानुपुरेऽर्भकैः ॥ ९ ॥\n\nप्रेक्षणीयस्त्वया राधे दर्शनीयोऽतिसुन्दरः ।\n\nपश्चिमायां निशीथिन्यां गोचारणविनिर्गतः ॥ १० ॥\n\nराधोवाच -\n\nलिखित्वा तस्य चित्रं हि दर्शयाशु मनोहरम् ।\n\nतर्हि तत्प्रेक्षणं पश्चात्करिष्यामि न संशयः ॥ ११ ॥\n\nश्रीनारद उवाच -\n\nअथ सख्यौ व्यलिखतां चित्रं नंदशिशोः शुभम् ।\n\nनवयौवनमाधुर्यं राधायै ददतुस्त्वरम् ॥ १२ ॥\n\nतद्‌दृष्ट्वा हर्षिता राधा कृष्णदर्शनलालसा ।\n\nचित्रं करे प्रपश्यन्ती सुष्वापानंदसंकुला ॥ १३ ॥\n\nददर्श कृष्णं भवने शयाना\n\n     नृत्यन्तमाराद्‌वृषभानुपुत्री ॥ १४ ॥\n\nतदैव राधा शयनात्समुत्थिता\n\n     परस्य कृष्णस्य वियोगविह्वला ।\n\nसंचिन्तयन्ती कमनीयरूपिणं\n\n     मेने त्रिलोकीं तृणवद्‌विदेहराट् ॥ १५ ॥\n\nतर्ह्याव्रजन्तं स्ववनाद्‌व्रजेश्वरं\n\n     संकोचवीथ्यां वृषाभानुपत्तने ।\n\nगवाक्षमेत्याशु सखीप्रदर्शितं\n\n     दृष्ट्वा तु मूर्च्छां समवाप सुंदरी ॥ १६ ॥\n\nकृष्णोऽपि दृष्ट्वा वृषभानुनन्दिनीं\n\n     सुरूपकौशल्ययुतां गुणाश्रयाम् ।\n\nकुर्वन्मनो रन्तुमतीव माधवो\n\n     लीलातनुः स प्रययौ स्वमन्दिरम् ॥ १७ ॥\n\nएवं ततः कृष्णवियोगविह्वलां\n\n     प्रभूतकामज्वरखिन्नमानसाम् ।\n\nसंवीक्ष्य राधां वृषभानुनन्दिनीं\n\n     उवाच वाचं ललिता सखी वरा ॥ १८ ॥\n\nललितोवाच -\n\nकथं त्वं विह्वला राधे मूर्च्छिताऽतिव्यथां गता ।\n\nयदीच्छसि हरिं सुभ्रु तस्मिन् स्नेहं दृढं कुरु ॥ १९ ॥\n\nलोकस्यापि सुखं सर्वमधिकृत्यास्ति सांप्रतम् ।\n\nदुःखाग्निहृत्प्रदहति कुंभकाराग्निवत् शुभे ॥ २० ॥\n\nश्रीनारद उवाच -\n\nललितायाश्च ललितं वचं श्रुत्वा व्रजेश्वरी ।\n\nनेत्रे उन्मील्य ललितां प्राह गद्‌गदया गिरा ॥ २१ ॥\n\nराधोवाच -\n\nव्रजालंकारचरणौ न प्राप्तौ यदि मे किल ।\n\nकदचिद्विग्रहं तर्हि न हि स्वं धारयाम्यहम् ॥ २२ ॥\n\nश्रीनारद उवाच -\n\nइति श्रुत्वा वचस्तस्या ललिता भयविह्वला ।\n\nश्रीकृष्णपार्श्वं प्रययौ कृष्णातीरे मनोहरे ॥ २३ ॥\n\nमाधवीजालसंयुक्ते मधुरध्वनिसंकुले ।\n\nकदम्बमूले रहसि प्राह चैकाकिनं हरिम् ॥ २४ ॥\n\nललितोवाच -\n\nयस्मिन् दिने च ते रूपं राधया दृष्टमद्‌भुतम् ।\n\nतद्दीनात्स्तंभतां प्राप्ता पुत्रिकेव न वक्ति किम् ॥ २५ ॥\n\nअलंकारस्त्वर्चिरिव वस्त्रं भर्जरजो यथा ।\n\nसुगंधि कटुवद्यस्या मन्दिरं निर्जनं वनम् ॥ २६ ॥\n\nपुष्पं बाणं चंद्रबिंबं विषकंदमवेहि भोः ।\n\nतस्यै संदर्शनं देहि राधायै दुःखनाशनम् ॥ २७ ॥\n\nते साक्षिणं किं विदितं न भूतले\n\nसृजस्यलं पासि हरस्यथो जगत् ।\n\nयदा समानोऽसि जनेषु सर्वतः\n\nतथापि भक्तान् भजसे परेश्वर ॥ २८ ॥\n\nश्रीनारद उवाच -\n\nइति श्रुत्वा हरिः साक्षाल्ललितं ललितावचः ।\n\nउवाच भगवान् देवो मेघगंभीरया गिरा ॥ २९ ॥\n\nश्रीभगवानुवाच -\n\nसर्वं हि भावं मनसः परस्परं\n\n     नह्येकतो भामिनि जायते तअतः ।\n\nप्रेमैव कर्तव्यमतो मयि स्वतः\n\n     प्रेम्णा समानं भुवि नास्ति किंचित् ॥ ३० ॥\n\nयथा हि भाण्डीरवने मनोरथो\n\n     बभूव तस्या हि तथा भविष्यति ।\n\nअहैतुकं प्रेम च सद्‌भिराश्रितं\n\n     तच्चापि सन्तः किल निर्गुणं विदुः ॥ ३१ ॥\n\nये राधिकायां मयि केशवे मनाक्\n\n     भेदं न पश्यन्ति हि दुग्धशौक्लवत् ।\n\nत एव मे ब्रह्मपदं प्रयान्ति\n\n     तदहैतुकस्फूर्जितभक्तिलक्षणाः ॥ ३२ ॥\n\nये राधिकायां मयि केशवे हरौ\n\n     कुर्वन्ति भेदं कुधियो जना भुवि ।\n\nते कालसूत्रं प्रपतन्ति दुःखिता\n\nरम्भोरु यावत्किल चंद्रभास्करौ ॥ ३३ ॥\n\nश्रीनारद उवाच -\n\nइत्थं श्रुत्वा वचः कृत्स्नं नत्वा तं ललिता सखी ।\n\nराधां समेत्य रहसि प्राह प्रहसितानना ॥ ३४ ॥\n\nललितोवाच -\n\nत्वमिच्छसि यथा कृष्णं तथा त्वां मधुसूदनः ।\n\nयुवयोर्भेदरहितं तेजस्त्वैकं द्विधा जनैः ॥ ३५ ॥\n\nतथापि देवि कृष्णाय कर्म निष्कारणं कुरु ।\n\nयेन ते वांछितं भूयाद्‌भक्त्या परमया सति ॥ ३६ ॥\n\nश्रीनारद उवाच -\n\nइति श्रुत्वा सखीवाक्यं राधा रासेश्वरी नृप ।\n\nचंद्राननां प्राह सखीं सर्वधर्मविदां वराम् ॥ ३७ ॥\n\nश्रीकृष्णस्य प्रसन्नार्थं परं सौभाग्यवर्धनम् ।\n\nमहापुण्यं वांछितदं पूजनं वद कस्यचित् ॥ ३८ ॥\n\nत्वया भद्रे धर्मशास्त्रं गर्गाचार्यमुखाच्छ्रुतम् ।\n\nतस्माद्‌व्रतं पूजनं वा ब्रूहि मह्यं महामते ॥ ३९ ॥"
    }
]