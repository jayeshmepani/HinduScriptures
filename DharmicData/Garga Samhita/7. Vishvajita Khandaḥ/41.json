[
    {
        "text": "अध्यायः ४१\n\n\n श्रीनारद उवाच -\n\nदैत्यान शेषान् समानीय नानायुद्धधरो बली ॥\n\nउच्चैःश्रवसमूहाय हयं दिव्य मनोहरम् ॥१॥\n\nधनुष्टंकारयन्वीरः शकुनिः क्रोधमूर्च्छितः ॥\n\nआययौ संमुखे योद्धुं श्रीकृष्णस्यापि संमुखे ॥२॥\n\nपुनः प्राप्तं दैत्यसैन्यं शकुनिं युद्धदुर्मदम् ॥\n\nतं वीक्ष्य वृष्णयः सर्वे जगृहुः स्वायुधानि च ॥३॥\n\nदैत्यानां यदुभिः सार्द्धं घोरं युद्धं बभूव ह ॥\n\nवीरैः संयुयुधुर्वीराः सिंहाः सिंहैरिवाहवे ॥४॥\n\nसर्वेषामग्रतः प्राप्तः कोदंडं नादयन्मुहुः ॥\n\nशकुनिर्मेघवद्‌राजन् चक्रे नाराचदुर्दिनम् ॥५॥\n\nबाणांधकारे संजाते भगवान् गरुडध्वजः ॥\n\nशार्ङ्‌गी शार्ङ्‌गेण धनुषा यथेंद्रेण घनो बभौ ॥६॥\n\nश्रीकृष्णो भगवान्साक्षाच्छकुनेरसुरस्य च ॥\n\nचिच्छेद बाणपटलं बाणेनैकेन लीलया ॥७॥\n\nआकृष्य कर्णपर्यंतं कोदंडं शकुनिर्मृधे ॥\n\nतताड दशभिर्बाणैः श्रीकृष्णहृदि मैथिल ॥८॥\n\nप्रलयाब्धिमहावर्त-भीमसंघर्षनादिनीम् ॥\n\nधनुर्ज्यां शकुनैः शौरिश्चिच्छेद दशभिः शरैः ॥ ९॥\n\nमायावी शकुनिर्दैत्यः शतरुपी बभूव ह ॥\n\nयुयोध हरिणा युद्धे सर्वेषां पश्यतां नृप ॥१०॥\n\nसहस्राणि स्वरूपाणि धृत्वा साक्षाद्धरिः स्वयम् ॥\n\nयुयुधे तेन दैत्येन तदद्‍भुतनिवाभवत् ॥११॥\n\nमयदैत्येन रचितं त्रिशूलं ज्वलनप्रभम् ॥\n\nभ्रामयित्वाथ हरये प्राहिणोद्दैत्यराड् बली ॥१२॥\n\nततः क्रुद्धो महाबाहुः परिपूर्णतमो हरिः ॥\n\nचिच्छेद तं तीक्ष्णतुंडं पन्नगं गरुडो यथा ॥१३॥\n\nततः क्रुद्धो महाबाहुर्गदां चिक्षेप मूर्द्धनि ॥\n\nहयात्तं पातयामास गदया वज्रकल्पया ॥१४॥\n\nगदाप्रहारव्यथितः क्षणं मूर्च्छां गतोऽसुरः ॥\n\nगृहीत्वा स्वां गदां युद्धे युयुधे माधवेन वै ॥१५॥\n\nतयोर्युद्धमभूद्‌घोरं गदाभ्यां रणमंडले ॥\n\nअभुच्चटचटारावो वज्रनिष्पेषवत्किल ॥१६॥\n\nश्रीकृष्णगदया तस्य चूर्णीभूता गदा भुवि ॥\n\nविरेजेऽङ्‌गारवत्तत्र सर्वेषां पश्यतां मृधे ॥१७॥\n\nगिरिदर्यां यथा सिंहौ वने मत्तौ गजावुभौ ॥\n\nरणमध्ये तथा तौ द्वौ युयुधाते परस्परम् ॥१८॥\n\nश्रीकृष्णं नोदयामास शकुनिः शतयोजनम् ॥\n\nहरिस्तं प्रेषयामास सहस्रयोजनं भुवि ॥१९॥\n\nगृहीत्वा भुजयोस्तं वै जंघाभ्यां भुवनेश्वरः ॥\n\nपातयामास भूपृष्ठे कमंडलुमिवार्भकः ॥२०॥\n\nकिंचिद्व्यथां गतो दैत्यो गृहीत्वा जारुधिंगिरिम् ॥\n\nप्राहिणोच्च दुराचारः शकुनिर्युद्धदुर्मदः ॥२१॥\n\nसमागतं गिरिं वीक्ष्य भगवान्कमलेक्षणः ॥\n\nजयशब्दं प्रकुर्वंतावन्योन्यं ताडयन् गिरिम् ॥२२॥\n\nचूर्णयामासतू राजंस्तथा चंद्रावतीं पुरीम् ॥\n\nतदा दैत्योऽतिसंक्रुद्धो गृहीत्वा खड्गचर्मणी ॥२३॥\n\nआययौ संमुखे राजञ्छ्रीकृष्णस्य महात्मनः ॥\n\nशार्ङ्‌गी शांर्ङ्‌गं संगृहीत्वाथार्द्धचंद्रमुखं शरम् ॥२४॥\n\nसंदधे सहसा युद्धे ग्रीष्ममार्तंडसन्निभम् ॥\n\nशार्ङ्‌गमुक्तो दिव्यबाणो द्योतयन्मंडलं दिशाम् ॥२४॥\n\nशकुनेर्मस्तकं छित्त्वा भूमिं भित्वा तलं गतः ॥\n\nव्यसुर्भूत्वा तदा दैत्यः पतितो रणमण्डले ॥२६॥\n\nभूमिस्पर्शात्सजीवोऽभूत्क्षणमात्रेण मैथिल ॥\n\nकरेणादाय मुंडं स्वं स्वकबंधे निधाय सः ॥२७॥\n\nयुद्धं कर्तुं समुत्तस्थौ तदद्‌भुतमिवाभवत् ॥\n\nइत्थं कृष्णेन निहतः सप्तवारं महासुरः ॥२८॥\n\nभूमिस्पर्शात्सजीवोऽभूद्‌राहुवत्पुनरुत्थितः ॥\n\nएकाकी यादवकुलं संहारं कर्तुमुद्यतः ॥२९॥\n\nविवेशाशु महादैत्यो वने वह्निरिव प्रभुः ॥\n\nसतुरंगान्महावीरा-न्सशस्त्रानुत्कटान् गजान् ॥३०॥\n\nसंगृहीत्वा भुजाभ्यां खं प्राक्षिपल्लक्षयोजनम् ॥\n\nकांश्चिद्‌गजान्मुखे धृत्वा स्कन्धयोरुभयोरपि ॥३१॥\n\nकक्षयोरुभयोर्दैत्यो बभौ कालाग्निरुद्रवत् ॥\n\nपद्‌भ्यां कराभ्यां दैत्यस्य त्रासं याते महामृधे ॥३२॥\n\nहाहाकारो महानासीच्छ्रीकृष्ण्स्य महात्मनः ॥\n\nतदैव भगवान्साक्षाच्छ्रीकृष्णो विश्वरक्षकः ॥\n\nसुदर्शनास्त्रं प्रायुंक्त साधूनां रक्षणाय वै ॥३३॥\n\nतद्धस्तमुक्तं निशितं सुदर्शनं\n\n     लयार्ककोटिद्युतिमज्ज्वलत्प्रभम् ॥\n\nजहार सद्यः शकुनेर्दृढं शिरो\n\n     यथा च वृत्रस्य पविर्महामृधे ॥३४॥\n\nतावद्‍गृहीत्वा शकुनिं महामृधे\n\n     चिक्षेप सद्यो मृतमंबरे बलात् ॥\n\nउत्क्षेपणं भोः कुरुतेषुभिर्दिवि\n\n     यदून् गिरा श्रीपतिरित्युवाच ॥३५॥\n\nश्रीनारद उवाच -\n\nइत्थं हरेर्वचः श्रुत्वा सर्वे यादवपुंगवाः ॥\n\nअंबरात्प्रपतंतं ते तेडुर्बाणैः स्फुरत्प्रभैः ॥३६॥\n\nदैत्यो दीप्तिमतो बाणैरंबरे शतयोजनम् ॥\n\nगतः कंदुकवद्‌राजन्नूर्ध्वं लोकस्य पश्यतः ॥३७॥\n\nसांबस्यापि स बाणेन सहस्रं योजने गतः ॥\n\nपुनस्तमापतंतं खाञ्जघान त्विषुणार्जुनः ॥३८॥\n\nतेन बाणेन दैत्येंद्रो योजनं चायुतं गतः ॥\n\nअनिरुद्धस्य बाणेन लक्षयोजनमास्थितः ॥३९॥\n\nप्रद्युम्नस्यापि बाणेन नियुतं योजनं गतः ॥\n\nपुनस्तमापतंतं खाद्विक्ष्य योगेश्वरेश्वरः ॥४०॥\n\nबाणं समादधे तेन गतः खे कोटियोजनम् ॥\n\nएवं खे संस्थिते दैत्ये व्यतीते प्रहरद्वये ॥४१॥\n\nद्वितीयेनापि बाणेन तं जघान हरिः स्वयम् ॥\n\nसबाणस्तं भ्रामयित्वा दिक्षु वै कोटियोजनम् ॥४२॥\n\nसमुद्रे पातयामास वातः पद्ममिव प्रभुः ॥\n\nएवं मृते तदा दैत्ये तज्ज्योतिर्निर्गतं स्फुरत् ॥४३॥\n\nसर्वतोऽपि भ्रमद्‌राजन् श्रीकृष्णे लीनतां गतम् ॥\n\nतदा जयजयारावो दिवि भूमाववर्तत ॥४४॥\n\nविद्याधर्यश्च गधर्व्यो ननृतुः खे सुखान्विताः ॥\n\nजगुः किन्नरगंधर्वास्तुष्टुवुः सिद्धचारणाः ॥४५॥\n\nऋषयो मुनयः सर्वे प्रशशंसुर्हरिं परम् ॥\n\nब्रह्मरुद्रेंद्रसूर्याद्याः सर्वे तत्र समागताः ॥४६॥\n\nश्रीकृष्णस्योपरि सुराः पुष्पवर्षं प्रचक्रिरे ॥४७॥"
    }
]