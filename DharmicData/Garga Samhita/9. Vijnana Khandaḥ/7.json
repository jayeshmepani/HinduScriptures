[
    {
        "text": "अध्यायः ७\n\n\n श्रीवेदव्यास उवाच -\n\nब्राह्मे मुहूर्ते चोत्थाय कशिपोश्च मुदा नृप ॥\n\nगुरोर्नाम च गोविंदनामानि प्रवदन्मुहुः ॥१॥\n\nभूमिं नत्वा न्यसेत्पादं जलं स्पृष्ट्वा हरेर्जनः ॥\n\nउपविश्यासने शीघ्रं सकामो यो यथासुखम् ॥२॥\n\nहस्तावुत्संग आधाय श्वासजित्प्राणमास्थितः ॥\n\nज्ञानमुद्राधरं शांतं श्रीगुरुं स्वस्तिकासनम् ॥३॥\n\nध्यात्वा कृष्णं परं ध्यायेद्‌भक्त एकाग्रमानसः ॥\n\nकिशोरं श्यामलं हृद्यं वंशीवेत्रविभूषितम् ॥४॥\n\nएवं कृत्वा हरेर्ध्यानं पुनर्गच्छेद्‌बहिःस्थलम् ॥\n\nतच्छौचं शृणु राजेन्द्र गृहस्थस्य यथातथम् ॥५॥\n\nअश्वक्रांतेति मंत्रेण मृत्स्नया च जलेन च ॥\n\nएका लिंगे गुदे तिस्रस्तथा वामकरे दश ॥६॥\n\nएतच्चतुर्गुणं प्रोक्तं यतीनां हरिसेविनाम् ॥\n\nतदर्धं रोगिपांथानां स्त्रीशूद्राणां तदर्धकम् ॥८॥\n\nशौचकर्मविहीनस्य सकला निष्फलाः क्रियाः ॥\n\nमुखशुद्धिविहीनस्य मंत्रा न फलदाः स्मृताः ॥९॥\n\nआयुर्बलं यशो वर्चः प्रजाः पशुवसूनि च ॥\n\nब्रह्मप्रज्ञां च मेधां च त्वन्नो देहि वनस्पते ॥१०॥\n\nइति मंत्रं समुच्चार्य कुर्याद्वै दन्तधावनम् ॥\n\nहरितहर्यमंत्रेण सूर्यं नत्वा कृतांजलिः ॥११॥\n\nप्रणमेद्धरिभक्तांश्च प्रह्लादादीन्समाहितः ॥\n\nतुलसीमृत्तिकां नीत्वा ततः स्नानं समाचरेत् ॥१२॥\n\nपठितव्यं प्रयत्‍नेन श्रीगंगायमुनाष्टकम् ॥\n\nअयोध्या मथुरा माया काशी कांची अवंतिका ॥१३॥\n\nपुरी द्वारावती चैव सप्तैता मोक्षदायिकाः ॥\n\nशालिग्रामो महायोगे शंभलो हरिमन्दिरे ॥१४॥\n\nनंदिग्रामः कौशले तु त्रयो ग्रामाः प्रकीर्तिताः ॥\n\nदंडकं सैधवारण्यं जंबुमार्गं च पुष्कलम् ॥१५॥\n\nउत्पलावर्तमारण्यं नैमिषं कुरुजांगलम् ॥\n\nअर्बुदं हेमवंतं च नवारण्यानि वै विदुः ॥१६॥\n\nएतानि तीर्थनामानि समुच्चार्य पुनः पुनः ॥\n\nइत्थं स्नात्वा ततो बिभ्रदंबरं क्षौममुत्तमम् ॥१७॥\n\nद्वादशांस्तिलकान् बिभ्रदष्टमुद्राधरः परः ॥\n\nकृतसंध्यः शुचिर्मौनी गत्वा श्रीकृष्णमंदिरम् ॥१८॥\n\nघंटावाद्यं जयारावं तलशब्दं विधाय च ॥\n\nउत्तष्ठोत्तिष्ठ गोविंद योगनिद्रां विहाय च ॥१९॥\n\nउक्त्वापीमां स्मृतिं राजन् भक्त उत्थापयेद्धरिम् ॥\n\nमंगलार्तिं समादाय भ्रामयंस्तन्मुखोपरि ॥२०॥\n\nनिवेद्य बहुपक्वान्नं नत्वा नत्वा पुनः पुनः ॥\n\nततः स्नानं कारयित्वा देशकालप्रभाववित् ॥२१॥\n\nशृङ्गारं भाववित्कृत्वा वस्त्रभूषणमंगलैः ॥\n\nआर्तिक्यं तु ततः कृत्वा भोज्यान्नं च विधाय च ॥२२॥\n\nततो धृत्वा महाभोगं नानारसमयं परम् ॥\n\nमहाभोगार्तिकं कृत्वा कारयेच्छयनं हरेः ॥२३॥\n\nततः प्रसादं परमं तुलसीगंधमिश्रितम् ॥\n\nभुञ्जीत यो हरेर्नित्यं स कृतार्थो न संशयः ॥२४॥\n\nराजभोगार्तिकं कृत्वा कारयेच्छयनं हरेः ॥\n\nशंखनादेन विधिवद्‌भोगं धृत्वा यथाविधि ॥२५॥\n\nततः संध्यार्तिकं कृत्वा दुग्धादीन्विनिवेद्य च ॥\n\nततः प्रदोषसमये पुनरार्तिकमाचरेत् ॥२६॥\n\nधृत्वा भोगं परं मिष्टं कारयेच्छयनं हरेः ॥\n\nराजसी चैव राजेन्द्र रजसेवेयमस्ति वै ॥२७॥\n\nसर्वं श्रीकृष्णचण्द्रस्य सेवासंलग्नमानसः ॥\n\nतारयित्वा कुलशतं याति चात्यंतिकं पदम् ॥२८॥\n\nजन्माष्टमी च कृष्णस्य श्रीरामनवमी तथा ॥\n\nराधाष्टम्यन्नकूटं च द्वादशी वामनस्य च ॥२९॥\n\nचतुर्दशी नृसिंहस्य तथानन्तचतुर्दशी ॥\n\nएषु कालेषु कृष्णस्य महापूजां समाचरेत् ॥३०॥"
    }
]