[
    {
        "text": "अध्यायः ०८\n\n\n  श्रीनारद उवाच -\n\nनिर्गतः शिशुपालोऽसौ सबलश्चंद्रकापुरात् ॥\n\nपितरौ तौ तिरस्कृत्य स्वभावो ह्यसतामयम् ॥१॥\n\nवाहिनीध्वजिनीभ्यां च द्युमच्छक्तौ विनिर्गतौ ॥\n\nपृतनाक्षौहिणीभ्यां तौ रंगपिंगौ च मंत्रिणौ ॥२॥\n\nशिशुपालमहासैन्यं प्रलयाब्धिसमं नृप ॥\n\nसंवीक्ष्य यदवस्तर्तुं चाजग्मुः कृष्णपोतकाः ॥३॥\n\nवाहिनीसहितः पश्चाद्द्युमान्नामा महाबलः ॥\n\nयुयुधे यादवैः सार्द्धं शिशुपालप्रणोदितः ॥४॥\n\nद्वयोश्च सैन्ययोर्बाणैरंधकारोऽभवद्‌रणे ॥\n\nहयपादरजोवृन्दैः प्रोत्थितैश्छादयन्नभः ॥५॥\n\nहयाश्च नृप धावन्तः प्रोत्पतंतो द्विपान्प्रति ॥\n\nद्विपाश्च सक्षता युद्धे पातयंतः पदैर्द्विषः ॥६॥\n\nशुण्डादण्डस्य फूत्कारैर्मर्दयन्त इतस्ततः ॥\n\nकस्तूरीपत्रसिंदूर-रक्तकंबलमंडिताः ॥७॥\n\nबाणैर्गदाभिः परिघैः खड्गैः शूलैश्च शक्तिभिः ॥\n\nछिन्नाङ्गाः पत्तयः पेतुश्छिन्नबाह्वंघ्रिजानवः ॥८॥\n\nकश्चित्तीक्ष्णासिना राजन् हयान्युद्धे द्विधाकरोत् ॥\n\nकेचिद्दंतान् संगृहीत्वा कुंभेषु करिणां गताः ॥९॥\n\nअमात्यं हस्तिवाहं च मर्दयन्तो मृगेन्द्रवत् ॥\n\nउल्लंघयंत सहसा गजवृंदं महाबलाः ॥१०॥\n\nखड्गप्रहारं कुर्वंतो विदार्य परसैनिकान् ॥\n\nहयस्पृष्टा न दृश्यंते दृश्यंते ते नटा इव ॥११॥\n\nसैन्यवेगं च शत्रूणां दृष्ट्वाक्रूरः समाययौ ॥\n\nचकार दुर्दिनं बाणैर्बाणौघैश्चापि निर्गतैः ॥\n\nछादयामास चाक्रूरं वर्षासूर्यमिवाम्बुदः ॥१२॥\n\nछित्वा तद्‌बाणपटलमसिना गांदिनीसुतः ॥\n\nशक्त्या तताड तं वीरं द्युमंतं क्रोधमूर्छितम् ॥१३॥\n\nतत्प्रहारेण भीन्नांगो मूर्छितो घटिकाद्वयम् ॥\n\nपुनरुत्थाय युयुधे शिशुपालसखा बली ॥१४॥\n\nगृहीत्वाथ गदां गुर्वीं लक्षभारविनिर्मिताम् ॥\n\nतताड हृदि चाक्रूरं जगर्ज घनवद्द्युमान् ॥१५॥\n\nअक्रूरे तत्प्रहारेण किंचिद्व्याकुलमानसे ॥\n\nयुयुधानस्तदा प्रागाज्ज्याशब्दं कारयन्मुहुः ॥१६॥\n\nशिरस्तस्याशु चिच्छेद बाणेनैकेन लीलया ॥\n\nपतिते द्युमति ह्याजौ वीरास्तस्य विदुद्रुवुः ॥१७॥\n\nतदैव शक्तः संप्राप्तो दृष्ट्वा सेनां पलायिताम् ॥\n\nशूलं चिक्षेप सहसा युयुधानाय धीमते ॥१८॥\n\nयुयुधानश्च बाणौघैस्तच्छूलं शतधाकरोत् ॥\n\nशक्तो गृहीत्वा परिघं युयुधानं तताड ह ॥१९॥\n\nयुयुधानोऽर्जुनसखः क्षणं मूर्च्छामवाप ह ॥\n\nतदैव वीरः संप्राप्तः कृतवर्मा महाबलः ॥२०॥\n\nशक्तस्यापि रथं साश्वं बाणैश्चूर्णीचकार ह ॥\n\nशक्तोऽपि चूर्णयामास गदया तद्‌रथं परम् ॥२१॥\n\nकृतवर्मा रथं त्यक्त्वा शक्तं जग्राह रोषतः ॥\n\nपातयित्वा भूजाभ्यां तं चिक्षेप नृप योजनम् ॥२२॥\n\nशक्ते च पतिते युद्धे शिशुपालप्रणोदितौ ॥\n\nरंगपिंगौ मंत्रिणौ तौ पृतनाऽक्षौहिणीयुतौ ॥२३॥\n\nबाणवर्षं प्रकुर्वंतौ मर्दयंतावरीन्मृधे ॥\n\nआजग्मतुर्मैथिलेन्द्र यथा वातहुताशनौ ॥२४॥\n\nउद्‌भटं तद्‌बलं वीक्ष्य यादवेन्द्रपितुः समः ॥\n\nआदाय चापं सदसि प्रद्युम्नो वाक्यमब्रवीत् ॥२५॥\n\nप्रद्युम्न उवाच -\n\nअहं गमिष्यामि पुरो रंगपिंगमृधे जनाः ॥\n\nरंगपिंगौ च दृश्येते महाबलपराक्रमौ ॥२६॥\n\nश्रीनारद उवाच -\n\nएतच्छ्रुत्वा महाबाहुर्भानुः कृष्णसुतो बली ॥\n\nसर्वेषामग्रतो भूत्वा भ्रातरं प्राह नीतिवत् ॥२७॥\n\nभानुरुवाच -\n\nत्रैलोक्यं दृश्यते प्राप्तं यदा ते संमुखे प्रभो ॥\n\nतदा ते चापटंकारो भविष्यति न संशयः ॥२८॥\n\nकेवलेनापि खड्गेन शिरसी रंगपिंगयोः ॥\n\nछित्वा चात्र प्रवेक्ष्यामि कलिंगशकलाविव ॥२९॥"
    }
]