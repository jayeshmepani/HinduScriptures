[
    {
        "text": "अध्यायः १०\n\n\n बहुलाश्व उवाच -\n\nश्रीकृष्णचरितं पुण्यं मया तव मुखाच्छ्रुतम् ।\n\nपुनः श्रोतुं मनश्चाद्य तृषितो वा जलं गतः ॥ १ ॥\n\nकंसस्य जन्मकर्माणि त्वयोक्तानि श्रुतानि मे ।\n\nकेश्यादिदैत्यवर्याणां पूर्वजन्मकृतं श्रुतम् ॥ २ ॥\n\nकोऽयं तु रजकः पूर्वमवधीद्यं हरिः कथम् ।\n\nअहो यस्य महज्ज्योतिः कृष्णे लीनं बभूव ह ॥ ३ ॥\n\nश्रीनारद उवाच -\n\nत्रेतायुगे त्वयोध्यायां रामराज्ये विदेहराट् ।\n\nचाराणां शृण्वतां कश्चिद्‌रजको ह्यवदत्प्रियाम् ॥ ४ ॥\n\nनाहं बिभर्मि त्वां दुष्टामुशतीं परवेश्मगाम् ।\n\nस्त्रीलोभी बिभृयात्सीतां रामो नाहं भजे पुनः ॥ ५ ॥\n\nइति लोकाद्‌बहुमुखाद्‌वाक्यं श्रुत्वाऽथ राघवः ।\n\nसीतां तत्याज सहसा वने लोकापवादतः ॥ ६ ॥\n\nतस्मै दंडं दातुमिच्छां न चक्रे राघवोत्तमः ।\n\nमथुरायां द्वापरांते रजकः स बभूव ह ॥ ७ ॥\n\nकुवाक्यदोषशांत्यर्थं तं जघान हरिः स्वयम् ।\n\nतदपि प्रददौ मोक्षं तस्मै श्रीकरुणानिधिः ॥ ८ ॥\n\nदयालोः कृष्णचन्द्रस्य चरित्रं परमाद्‌भुतम् ।\n\nएतत्ते कथितं राजन् किं भूयः श्रोतुमिच्छसि ॥ ९ ॥\n\nबहुलाश्व उवाच -\n\nपुरा वै वायकः कोऽयं नितरां मुनिसत्तम ।\n\nयस्मै ददौ च सारूप्यं श्रीकृष्णो भगवान्हरिः ॥ १० ॥\n\nश्रीनारद उवाच -\n\nमिथिलानगरे पूर्वं वायको हरिभक्तिकृत् ।\n\nश्रीरामोद्वाहसमये सीरध्वजनृपाज्ञया ॥ ११ ॥\n\nरामलक्ष्मणवेषार्थं वासांसि रचयन् किल ।\n\nलघुसूत्रैः परिवयन् कुशलो वस्त्रकर्मसु ॥ १२ ॥\n\nकोटिकन्दर्पलावण्यौ सुन्दरौ रामलक्ष्मणौ ।\n\nतौ वीक्ष्य वायको राजन्मोहितोऽभून्महामनाः ॥ १३ ॥\n\nअहं स्वहस्तैर्वस्त्राणि तयोरंगेषु सर्वतः ।\n\nपरिधानं कारयामि चक्रे चेत्थं मनोरथम् ॥ १४ ॥\n\nमनसाऽपि वरं रामो ददौ तस्मा अशेषवित् ।\n\nद्वापरांते भारते च भविष्यति मनोरथः ॥ १५ ॥\n\nश्रीरामस्य वरात्सोऽयं मथुरायां बभूव ह ।\n\nतयोर्वेषं कारयित्वा तत्सारूप्यं जगाम ह ॥ १६ ॥\n\nबहुलाश्व उवाच -\n\nसुदाम्ना मालिना ब्रह्मन् किं कृतं सुकृतं वद ।\n\nयद्‍गृहं जग्मतुः साक्षाद्‌रामकृष्णौ मनोहरौ ॥ १७ ॥\n\nश्रीनारद उवाच -\n\nराजराजवनं रम्यं नाम्ना चैत्ररथं शुभम् ।\n\nतस्य वै पुष्पबटुको हेममालीति नामभाक् ॥ १८ ॥\n\nविष्णुभक्तिरतः शान्तो दानी सत्संगकृन्महान् ।\n\nश्रीविष्णुदेवप्राप्त्यर्थं देवपूजां चकार ह ॥ १९ ॥\n\nसमाः पंचसहस्राणि पद्मानां च शतत्रयम् ।\n\nनित्यं नीत्वा धूर्जटये पुरो धृत्वा ननाम ह ॥ २० ॥\n\nएकदाऽतिप्रसन्नोऽभूत्त्र्यम्बकः करुणानिधिः ।\n\nमालाकार महाबुद्धे वरं ब्रूहीत्युवाच ह ॥ २१ ॥\n\nहेममाली तदा देवं नमस्कृत्य कृताञ्जलिः ।\n\nप्रदक्षिणीकृत्य पुरः स्थित्वा प्राह नताननः ॥ २२ ॥\n\nहेममाल्युवाच -\n\nपरिपूर्णतमं कृष्णं क्वचिन्नो गृहमागतम् ।\n\nपश्यामि दृग्भ्यां तं साक्षात्त्वद्वरेण भवेदिदम् ॥ २३ ॥\n\nश्रीमहादेव उवाच -\n\nद्वापरांते भारते च मथुरायां महामते ।\n\nमनोरथस्ते सफलो भविष्यति न संशयः ॥ २४ ॥\n\nश्रीनारद उवाच -\n\nमहेश्वरवरेणासौ हेममाली महामनाः ।\n\nमालाकारो द्वापरांते सुदामा संबभूव ह ॥ २५ ॥\n\nतस्मादस्य गृहं साक्षात् जग्मतू रामकेशवौ ।\n\nशिववाक्यामृतं कर्तुं किं भूयः श्रोतुमिच्छसि ॥ २‍६ ॥"
    }
]