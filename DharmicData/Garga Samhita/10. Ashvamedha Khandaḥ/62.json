[
    {
        "text": "अध्यायः ६२\n\n\n\nअश्वमेधखण्डः - द्विषष्टितमोऽध्यायः \n\n\n\nसुमेरुसंपूर्ति - \n\n\n\n\n\nगर्ग उवाच - \n\nतपः कृतं पुरा येन दुर्ज्जरं पूर्वजन्मनि । \n\n इह लोके च तस्याशु गुरोर्भक्तिर्हि जायते ॥ १ ॥ \n\n गुरोः सेवां न कुरुते स्वगुरुं यो न मन्यते । \n\n यः समर्थश्च पतति कुंभीपाके च सर्वदा ॥ २ ॥ \n\n गुरोरभक्तं प्रगतं दृष्ट्वा गोघ्नो भवेन्नरः । \n\n स्नात्वा गंगां च यमुनां तदा भवति निर्मलः ॥ ३ ॥ \n\n द्रव्यलाभस्तु शिष्यस्य भवेद्वै यत्र यत्र च । \n\n दशांशं च गुरोस्तस्मिन्गृहद्रव्ये तथा हि नः ॥ ४ ॥ \n\n तं भुंजति बलाच्छिष्यो न दास्यति गुरुं पृथक् । \n\n स महारौरवं याति हीनः सर्वसुखैरिह ॥ ५ ॥ \n\n हरौ कुर्वन्ति ये नित्यं भक्तिं च नवलक्षणम् । \n\n संसारसागरं राजंस्ते तरंति सुखेन वै ॥ ६ ॥ \n\n ज्ञातिं विद्यां महत्त्वं च रूपं यौवनमेव च । \n\n यत्‍नेन परिवर्जेत पंचैते भक्तिकंटकाः ॥ ७ ॥ \n\n भक्त्या कृष्णस्य राजेन्द्र प्रसादं चरणोदकम् । \n\n ये गृह्णन्ति भवेयुर्भूपावना नात्र संशयः ॥ ८ ॥ \n\n गंगा पापं शशी तापं दैन्यं कल्पतरुर्हरेत् । \n\n पापं तापं तथा दैन्यं सद्यः साधुसमागमः ॥ ९ ॥ \n\n तावद्‌भ्रमन्ति संसारे पितरः पिंडतत्पराः । \n\n यावद्‌वंशे सुतः कृष्णभक्तियुक्तो न जायते ॥ १० ॥ \n\n स किं गुरुः स किं तातः स किं पुत्र स किं सखा । \n\n स किं राजा स किं बंधुर्न दद्याद्यो हरौ मतिम् ॥ ११ ॥ \n\n विद्याधनागारकलाभिमानिनो \n\n     रूपादिदारासुतनित्यबुद्धयः । \n\n दृष्ट्वान्यदेवान्फलकामिनश्च \n\n     जीवन्मृतास्ते न भजन्ति केशवम् ॥ १२ ॥ \n\n हयमेधचरित्रस्य सुमेरुः कथितो मया । \n\n व्यासः कृष्णचरित्रैश्च तवाग्रे नृपसत्तम ॥ १३ ॥ \n\n यस्य श्रवणमात्रेण कृष्णभक्तिर्भविष्यति । \n\n नराणां नृपशार्दूल शोकमोहभयापहा ॥ १४ ॥ \n\n अनेन चरितेनापि लभते वांछितं फलम् । \n\n धनं धान्यं सुतं भक्तिं तथा शत्रुक्षयं नरः ॥ १५ ॥ \n\n तस्माद्‌भजाशु राजेन्द्र श्रीकृष्णं जगदीश्वरम् । \n\n भक्त्या गृहे वा विपिने ज्ञात्वा विश्वं मनोमयम् ॥ १६ ॥ \n\n आयुस्ते नरवीर वर्धतु सदा हेमंतरात्रिर्यथा \n\n लोकानां प्रियदर्शनो भव सदा हेमंतसूर्यो यथा ।\n\n शत्रूणामतिदुःसहो भव सदा हेमंततोयं यथा \n\n नाशं यांतु तवारयोऽपि सततं हेमंतपद्मं यथा ॥ १७ ॥ \n\n सूत उवाच - \n\nइति श्रुत्वा वज्रनाभिर्हर्षितः प्रेमविह्वलः । \n\n स्मरन्कृष्णस्य माहात्म्यं नत्वा गुरुमथाब्रवीत् ॥ १८ ॥ \n\n धन्योऽहं च कृतार्थोऽहं भवता करुणात्मना । \n\n श्रुत्वा कृष्णस्य माहात्म्यं लग्नं कृष्णे च नो मनः ॥ १९ ॥ \n\n सूत उवाच - \n\nइत्युक्त्वा पूजयामास गर्गाचार्यं नृपोत्तमः । \n\n गन्धाक्षतैः पुष्पहारैस्तथा जालकमालया ॥ २० ॥ \n\n गजै रथैस्तुरंगैश्च शिबिकाभिश्च मंदिरैः । \n\n रौप्याणां चैव भारैश्च स्वर्णभारैश्च शौनक ॥ २१ ॥ \n\n तथा रत्‍नैश्च ग्रामैश्च ह्यात्मना हर्षपूरितः । \n\n प्रदक्षिणाप्रणामैश्च तथा नीराजनादिभिः ॥ २२ ॥ \n\n ततश्च गर्ग उत्थाय दत्त्वा वज्राय चाशिषम् । \n\n भूपेन वंदितः सोऽपि ययौ दक्षिणया युतः ॥ २३ ॥ \n\n स गत्वा यमुनातीरे तीर्थे विश्रांतिसंज्ञके । \n\n माथुरेभ्यश्च विप्रेभ्यो मुनिः सर्वं धनं ददौ ॥ २४ ॥ \n\n गर्गवाक्यात्ततो वज्रो मथुरायां मुनीश्वरैः । \n\n चकार हयमेधं वै यथा नागपुरेश्वरः ॥ २५ ॥ \n\n ततः स मथुरायां च दीर्घविष्णुं च केशवम् । \n\n वृन्दावने च गोविंदं हरिदेवं गिरीश्वरे ॥ २६ ॥ \n\n गोकुले गोकुलेशं च गोकुलाद्योजने बलम् । \n\n स्थापयामास वज्रस्तु हरेश्च प्रतिमाश्च षट् ॥ २७ ॥ \n\n बलस्य प्रतिमाश्चान्याः पञ्च वै व्रजमण्डले । \n\n नृणां शुभाय वज्रस्तु स्थापयामास हर्षितः ॥ २८ ॥ \n\n अब्दाश्चतुःसहस्राणि कलौ पञ्च शतानि च । \n\n गते गिरिवरे हि श्रीनाथः प्रादुर्भविष्यति ॥ २९ ॥ \n\n तं पूजयिष्यति व्रजे विष्णुस्वामी रवेस्तनुः । \n\n वल्लभाद्याश्च तच्छिष्याश्चान्ये गोकुलस्वामिनः ॥ ३० ॥ \n\n श्रीमद्‌भागवतान्मुक्तिं दृष्ट्वा वज्रः परीक्षितः । \n\n वैराग्येणापि मुनयो राज्यं त्यक्तुं मनो दधे ॥ ३१ ॥ \n\n तदाययौ चौपगविर्नरनारायणाश्रमात् । \n\n पादुकां मस्तके बिभ्रत्कृष्णचन्द्रस्य वैष्णवः ॥ ३२ ॥ \n\n भूपेन वंदितः सोऽपि प्रत्युत्थानासनादिभिः ।\n\n कथयामास वज्राग्रे श्रीमद्‌भागवतं मुदा ॥ ३३ ॥ \n\n श्रुत्वोद्धवाद्‌भागवतं वज्रः प्रोवाच हर्षितः । \n\n श्रुता मया पुरा तात सुसभायां परीक्षितः ॥ ३४ ॥ \n\n समाधिभाषा व्यासस्य शुकदेवेन वर्णिता । \n\n पुनस्त्वयापि कथिता कृतार्थोऽहं बभूव ह ॥ ३५ ॥ \n\n इत्युक्त्वा वज्रनाभिस्तु स्वराज्यं प्रतिबाहवे । \n\n दत्त्वा जगाम गोलोकं विमानेनापि चोद्धवः ॥ ३६ ॥ \n\n चकार राज्यं धर्मेण मथुरायां च दक्षिणे । \n\n प्रतिबाहुः सुतस्तस्य चोत्तरे जनमेजयः ॥ ३७ ॥ \n\n अग्रे कलियुगो ब्रह्मन्नागमिष्यति दारुणः । \n\n परंतु चैकं निर्वाहं दृश्यते पापनाशनम् ॥ ३८ ॥ \n\n यावद्‌भागवतं शास्त्रं यावद्‌गोकुलस्वामिनः । \n\n यावद्‌गोवर्धनो गंगा तावत्कलियुगं न हि ॥ ३९ ॥ \n\n भारतानां च खण्डानां जंबूद्वीपे यथा मुने । \n\n मध्ये संराजते मेरुः सौवर्णः पद्मपुष्पवत् ॥ ४० ॥ \n\n तथा गोलोकखण्डानां संहितायां महामुने । \n\n हयमेधचरित्रस्य मध्ये मेरुर्विराजते ॥ ४१ ॥ \n\n अस्य श्रवणमात्रेण विप्रहा गुरुतल्पगः । \n\n स्त्रीराजपितृगोहन्ता मुच्यते सर्वपातकैः ॥ ४२ ॥ \n\n विप्रस्तु लभते विद्यां राज्यं राजन्य एव च । \n\n श्रवणाच्च धनं वैश्यो धर्मं शूद्रस्तथैव च ॥ ४३ ॥ \n\n नदीषु च यथा गंगा देवेषु भगवान्यथा । \n\n तीर्थेषु वै रीर्थराज इयं वै संहितासु च ॥ ४४ ॥ \n\n अस्याः श्रवणमात्रेण तृप्तिं याति नरोतमः । \n\n न सज्जेतान्यशास्त्रेषु यथा भागवतान्मुने ॥ ४५ ॥ \n\n तस्माद्‌भजत पादाब्जं श्रीकृष्णस्य महात्मनः । \n\n कल्याणार्थं च मुनयो भक्तदुःखहरस्य च ॥ ४६ ॥ \n\n श्रीगर्ग उवाच - \n\nइति श्रुत्वा शौनकाद्या मुनयश्चरितं हरेः । \n\n श्लाघां वै सूतपुत्रस्य चक्रुर्हर्षितमानसाः ॥ ४७ ॥ \n\n संसारसागरे मग्नं दीनं मां करुणानिधे । \n\n कालग्रहगृहीतांगं त्राहि विष्णो नमोऽस्तु ते ॥ ४८ ॥ \n\n अनुगृह्णीष्व नः साधो त्वं ह्यनाथस्य वल्लभः । \n\n त्रैलोक्यस्याभयं दद्याद्यथा स्वामी तथा कुरु ॥ ४९ ॥ \n\n श्रीगुरोः कृपया हि श्रीमदनमोहनसेवया । \n\n बभूव वाङ्‌मम हरेस्तस्या चरितमीरितम् ॥ ५० ॥ \n\n वाल्मीक्याद्याश्च व्यासाद्या लघूक्तां कवितां मम । \n\n पश्यन्तु दृष्ट्वा यूयं चापराधं क्षंतुमर्हथ ॥ ५१ ॥ \n\n श्रीमाधवं व्रजपतिं नवमेघगात्रं \n\n     राधापतिं सुरपतिं मुरलीधरञ्च । \n\n भक्तार्तिहञ्च परमार्थमनन्तदेवं \n\n     कृष्णं नमामि शिरसा मनसा च भक्त्या ॥ ५२ ॥ \n\n षड्‌विंशच्च शता रामा त्रिसप्ताशीतिसुप्रियाः । \n\n श्लोकाश्चरित्रमेरोर्वै श्रीकृष्णस्य महात्मनः ॥ ५३ ॥ \n\n\n\n\n\nइति श्रीमद्‌गर्गसंहितायामश्वमेधखण्डेसुमेरुसंपूर्तिर्नाम द्विषष्टितमोऽध्यायः ॥ ६२ ॥ \n\nअश्वमेधखण्डः समाप्तः \n\nसमाप्तोऽयं ग्रंथः\n\n\n\nहरिः ॐ तत्सत् श्रीकृष्णार्पणमस्तु ॥"
    }
]