[
    {
        "text": "अध्यायः ०३\n\n\nश्रीनारद उवाच - \n\nमैथिलीनां गोपिकानामाख्यानं शृणु मैथिल । \n\n दशाश्वमेधतीर्थस्य फलदं भक्तिवर्धनम् ॥ १ ॥ \n\n श्रीरामस्य वराज्जाताः नवनन्दगृहेषु याः । \n\n कमनीयं नन्दसूनुं दृष्ट्वा ता मोहमास्थिताः ॥ २ ॥ \n\n मार्गशीर्षे शुभे मासि चक्रुः कात्यायनीव्रतम् । \n\n उपचारैः षोडशभिः कृत्वा देवीं महीमयीम् ॥ ३ ॥ \n\n अरुणोदयवेलायां स्नाताः श्रीयमुनाजले । \n\n नित्यं समेता आजग्मुर्गायन्त्यो भगवद्‌गुणान् ॥ ४ ॥ \n\n एकदा ताः स्ववस्त्राणि तीरे न्यस्य व्रजांगनाः । \n\n विजर्ह्रुर्यमुनातोये कराभ्यां सिंचतीर्मिथः ॥ ५ ॥ \n\n तासां वासांसि संनीय भगवान् प्रातरागतः । \n\n त्वरं कदंबमारुह्य चौरवन्मौनमास्थितः ॥ ६ ॥ \n\n ता न वीक्ष्य स्ववासांसि विस्मिता गोपकन्यकाः । \n\n नीपस्थितं विलोक्याथ सलज्जा जहसुर्नृप ॥ ७ ॥ \n\n प्रतीच्छन्तु स्ववासांसि सर्वा आगत्य चात्र वै । \n\n अन्यथा न हि दास्यामि वृक्षात्कृष्ण उवाच ह ॥ ८ ॥ \n\n राजंत्यस्ताः शीतजले हसंत्यः प्राहुरानताः ॥ ९ ॥ \n\n गोप्य ऊचुः - \n\nहे नन्दनन्दन मनोहर गोपरत्‍न \n\n     गोपालवंशनवहंस महार्तिहारिन् । \n\n श्रीश्यामसुन्दर तवोदितमद्य वाक्यं \n\n     कुर्मः कथं विवसनाः किल तेऽपि दास्यः ॥ १० ॥ \n\n गोपाङ्गनावसनमुण्नवनीतहारी \n\n     जातो व्रजेऽतिरसिकः किल निर्भयोऽसि । \n\n वासांसि देहि न चेन्मथथुराधिपाय \n\n     वक्ष्यामहेऽनयमतीव कृतं त्वयाऽ‍त्र ॥ ११ ॥ \n\n श्रीभगवानुवाच - \n\nदास्यो ममैव यदि सुन्दरमन्दहासा \n\n     इच्छन्तु वैत्य किल चात्र कदंबमूले । \n\n नोचेत्समस्तवसनानि नयामि गेहां- \n\n     स्तस्मात्करिष्यथ ममैव वचोऽविलम्बात् ॥ १२ ॥ \n\n श्रीनारद उवाच - तदा ता निर्गताः सर्वा जलाद्‌गोप्योऽतिवेपिताः । \n\n आनता योनिमाच्छाद्य पाणिभ्यां शीतकर्शिताः ॥ १३ ॥ \n\n कृष्णदत्तानि वासांसि ददुः सर्वा व्रजजांगनाः । \n\n मोहिताश्च स्थितास्तत्र कृष्णे लज्जायितेक्षणाः ॥ १४ ॥ \n\n ज्ञात्वा तासामभिप्रायं परमप्रेमलक्षणम् । \n\n आह मन्दस्मितः कृष्णः समन्ताद्‌वीक्ष्य ता वचः ॥ १५ ॥ \n\n श्रीभगवानुवाच - \n\nभवतीभिर्मार्गशीर्षे कृतं कात्यायनीव्रतम् । \n\n मदर्थं तच्च सफलं भविष्यति न संशयः ॥ १६ ॥ \n\n परश्वोऽहनि चाटव्यां कृष्णातीरे मनोहरे । \n\n युष्माभिश्च करिष्यामि रासं पूर्णमनोरथम् ॥ १७ ॥ \n\n इत्युक्त्वाऽथ गते कृष्णे परिपूर्णतमे हरौ । \n\n प्राप्तानन्दा मंदहासा गोप्यः सर्वा गृहान् ययुः ॥ १८ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nमैथिल्युपाख्यानं नाम तृतीयोऽध्यायः ॥ ३ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]