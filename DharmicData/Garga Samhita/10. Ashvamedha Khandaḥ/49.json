[
    {
        "text": "अध्यायः ४९\n\n\nदुर्योधनः स्ववीराणां भीष्मद्रोणकृपादिभिः ॥ \n\n दृष्ट्वा मुखानि भग्नानि कोपं कृत्वेदमब्रवीत् ॥१॥ \n\n अहो वै यादवास्तुच्छा आगता मृत्युसंमुखे ॥ \n\n किं न जानंति ते मूढा धृतराष्ट्रबलं महत् ॥२॥ \n\n इत्युक्त्वा प्रेषयामासुः स्वां सेनां चतुरंगिणीम् ॥ \n\n गजाश्वरथवीरैश्च युक्तां युद्धे च यादवान् ॥३॥ \n\n सा चचाल महासेना कंपयंती महीतलम् ॥ \n\n अक्षौहिणीभिर्दशभिस्त्रासयंती बलाद्‌रिपून् ॥४॥ \n\n आयांतीं तां ततो दृष्ट्वा सांबो जांबवतीसुतः ॥ \n\n स्वां सेनां नोदयामास हर्षाद्वीरैर्विभूषितः ॥५॥ \n\n ततश्च कौरवाः सर्वे रक्षणार्थं तु स्वात्मनः ॥ \n\n क्रौंचव्यूहं विनिर्माय तत्र सर्वे हि संस्थिताः ॥६॥ \n\n आसीत्तस्य मुखे भीष्मो ग्रीवायां द्रोण एव च ॥ \n\n पक्षयोः कर्णशकुनी तस्य पुच्छे सुयोधनः ॥७॥ \n\n मध्ये तस्य महासेना चतुरंगबलैर्युता ॥ \n\n कृतं हि ददृशुर्व्यूहं क्रौञ्चं वै शत्रुदुर्जयम् ॥८॥ \n\n क्रौंचव्यूहं तत्र दृष्ट्वा यदवो युद्धशंकिताः ॥ \n\n ऊचुर्हे सांब त्वमपि कुरु व्यूहं प्रयत्‍नतः ॥९॥ \n\n इति तेषां वचः श्रुत्वा सांबः संग्रामकोविदः ॥ \n\n न चकार रणे व्यूहं कौरवानगणय्य च ॥ १०॥ \n\n युद्धं कर्तुं प्रचलिते ते द्वे सेने यदा नृप ॥ \n\n तदा मुहूर्तपर्यंतं चकंपे वसुधा भृशम् ॥११॥ \n\n जघ्नुर्भेर्य्यश्च शंखाश्च ह्युभयोः सेनयोस्तदा ॥ \n\n टंकाराश्चैव चापानां श्रूयंते तत्र तत्र ह ॥१२॥ \n\n गर्जन्ति दन्तिनस्तत्र हया हेषंति तत्र ह ॥ \n\n शब्दं शूराः प्रकुर्वंति नंदंति रथनेमयः ॥१३॥ \n\n सैन्यपादरजोभिश्च ह्यंधकारोऽभवद्‌रणे ॥ \n\n मलिनं गगनं भूत्वा सूर्यस्तत्र न दृश्यते ॥१४॥ \n\n उभयोः सेनयोर्युद्धं ततः समभवद्‌भृशम् ॥ \n\n बाणैर्गदाभिः परिघैः शतघ्नीभिश्च शक्तिभिः ॥१५॥ \n\n परस्परं ते युयुधुराहवे निशितैः शरैः ॥ \n\n गजा गजै रथा रथैर्हया हयैर्नरा नरैः ॥१६॥ \n\n शरांधकारे संजाते सांबो बाणैर्धनुर्द्धरः ॥ \n\n रणे भीष्मेण युयुधेऽक्रूरः कर्णेन तत्र च ॥ १७॥ \n\n युयुधानः शकुनिना द्रोणाचार्येण सारणः ॥ \n\n दुर्योधनेन संग्रामे सात्यकिः शीघ्रमेव च ॥१८॥ \n\n बली दुःशासनेनापि कृतवर्मा तु भूरिणा ॥ \n\n एवं परस्परं ह्यासीत्संग्रामो भयकारकः ॥१९॥ \n\n ततः सांबस्तु संक्रुद्धः सज्जं कृत्वा धनुर्दृढम् ॥ \n\n टंकारयामास तदा शूराणां कम्पयन्हृदि ॥२०॥ \n\n श्रीकृष्णं प्रथमं नत्वा मुमुचे सायकान्दश ॥ \n\n तानागताञ्छरान्भीष्मश्चिच्छेद स्वशरैरपि ॥२१॥ \n\n रणे सांबः पुनस्तस्य कवचे सायकान्दश ॥ \n\n निचखान स्वर्णमयान्नादं कृत्वा तु सिंहवत् ॥२२॥ \n\n चतुर्भिः सायकैस्तस्य निजघ्ने चतुरो हयान् ॥ \n\n चिच्छेद बाणैर्दशभिस्तत्कोदंडं गुणान्वितम् ॥२३॥ \n\n स छिन्नधन्वा विरथो हताश्वो हतसारथिः ॥ \n\n उत्थाय भीष्मः सहसा गदां जग्राह रोषतः ॥ २४॥ \n\n सांबः प्राह त्वया सार्द्धं कथं युद्धं करोम्यहम् ॥ \n\n पदातिना रथं चान्यं तुभ्यं दास्यामि संयुगे ॥२५॥ \n\n सशस्त्रं स्यंदनं युद्धे त्वं गृहाण कुरूद्वह ॥ \n\n जय मां निस्त्रपं मूढं वृद्धस्त्वं पुज्य एव च ॥२६॥ \n\n स उवाच ततः साम्बं क्रोधात्प्रस्फुरिताधरः ॥ \n\n दंतान्दतैर्लिहन्नोष्ठं जिह्वया रक्तलोचनः ॥२७॥। \n\n त्वद्दत्ते स्यंदने स्थित्वा यदा युद्धं करोम्यहम् ॥ \n\n तदा भवति मेऽकिर्तिः पापं निरयमेव च ॥२८॥ \n\n प्रतिग्रहपरा विप्रा दातारश्च वयं स्मृताः ॥ \n\n दत्तं राज्यं यदुभ्यश्च पुरास्माभिः कृपालुभिः ॥२९॥ \n\n श्रुत्वा तद्वचनं सांबः प्रत्युवाच रुषान्वितः ॥ \n\n भयाद्राज्यं प्रदास्यंति राजानो मंडलेश्वराः ॥३०॥ \n\n निरीक्ष्य भूमौ शास्तारं संस्थितं चक्रवर्तिनम् ॥ \n\n इत्येवं वाक्यमाकर्ण्य भीष्मः शूरशिरोमणिः ॥ ३१॥ \n\n जघान गदया गुर्व्या सांबवक्षस्थले नृप ॥ \n\n गदाप्रहारव्यथितः सांबः संमूर्च्छितोऽभवत् ॥३२॥ \n\n सारथिस्तं रथे कृत्वापोवाह शंकितो रणात् ॥ \n\n कोलाहलस्तदैवासीद्यदुसैन्ये नृपेश्वर ॥ ३३॥ \n\n भीष्मोऽन्यं रथमारुह्य दंशितः सशरासनः ॥ \n\n ययौ सुयोधनं शीघ्रं यादवान्मारयन्पथि ॥३४॥ \n\n संग्रामे तत्र राजेन्द्र सात्यकिश्च सुयोधनम् ॥ \n\n चक्रे बाणैश्च विरथं गृधपक्षैः स्फुरत्प्रभैः ॥३५॥ \n\n विरथोऽपि रथं चान्यं स समारुह्य वेगतः ॥ \n\n तं शत्रुं विरथं चक्रे शरैराशीविषोपमैः ॥३६॥ \n\n स चान्यं रथमारुह्य सात्यकिः शीघ्रविक्रमः ॥ \n\n बाणेनैकेन तद्यानं चिक्षेप नृप योजनम् ॥३७॥ \n\n रथः पपात भूमध्ये ससूतः सतुरंगमः ॥ \n\n अंगारवद्विशीर्णोऽभून्मूर्च्छितोऽभूत्सुयोधनः ॥३८॥ \n\n तदा द्रोणस्तु संक्रुद्धो बाणेनाग्निमयेन च ॥ \n\n जघान सात्यकिं युद्धे स्वशत्रुं तु विहाय वै ॥३९॥ \n\n रथस्तु तस्य दग्धोऽभूत्सतुरंगः ससारथिः ॥ \n\n अभवन्मूर्च्छितः सोऽपि दग्धांगो बाणज्वालया ॥४०॥ \n\n कृतवर्मा ततः क्रुद्धो भूरिं जित्वा रणांगणे ॥ \n\n आजगाम नदन् राजन्द्रोणोपरि रुषान्वितः ॥४१॥ \n\n स गत्वा प्रधने रोषाद्‌द्रोणाचार्यं शरैरपि ॥ \n\n चक्रे पदातिनं वीरो निःशस्त्रं छिन्नकंचुकम् ॥४२॥ \n\n ततः कर्णस्तु संक्रुद्धस्त्यक्त्वाक्रूरं रणांगणे ॥ \n\n तताड कृतवर्माणं शक्त्या शक्तीव तारकम् ॥४३॥ \n\n सा शक्तिस्तत्तनुं भित्वा विवेश धरणीतले ॥ \n\n निर्भिन्नहृदयो भूत्वा कृतवर्मा पपात ह ॥४४॥ \n\n युयुधानस्ततः कोपान्निर्जित्य शकुनिं मृधे ॥ \n\n कर्णस्योपरि राजेन्द्र ह्याजगाम रथेन च ॥४५॥ \n\n गत्वा शरासनेनापि मुमुचे सायकान्दश ॥ \n\n वीक्ष्य तानागतान्कर्णो निजघान स्वसायकैः ॥४६॥ \n\n संघृष्टास्तत्र संग्रामे तयोर्बाणाः परस्परम् ॥ \n\n विस्फुलिंगान्क्षरंतस्ते भ्रमन्तेऽलातचक्रवत् ॥४७॥ \n\n युयुधानस्ततः कोपात्कर्णस्य जगतीपते ॥ \n\n जघान कवचे बाणान्काकपक्षयुताञ्छितान् ॥४८॥ \n\n ते शराः कर्णकवचे न लग्नाः पतिता भुवि ॥ \n\n राजन्पापस्य कर्तारो न स्वर्गे निरये यथा ॥४९॥ \n\n ततः प्रहस्य कर्णस्तु युयुधानं च विस्मितम् ॥ \n\n चकार विरथं युद्धे शरैर्नानास्त्रयोजितैः ॥५०॥ \n\n दुःशासनं बलिं चैव कृत्वा युद्धे विमूर्च्छितम् ॥ \n\n आययौ संयुगे कर्णं रथेनानलवर्चसा ॥५१॥ \n\n आगतं बलिनं दृष्ट्वा कर्णो भास्करनंदनः ॥ \n\n पवनास्त्रेण बाणेन तं चिक्षेप सवाहनम् ॥५२॥ \n\n पपात योजने सोऽपि सांबस्तत्रागमत्पुनः ॥ \n\n अंधकारं शरैः कुर्वन्कौरवान्मारयन् रुषा ॥५३॥ \n\n\n\n\n\nइति श्रीगर्गसंहितायां हयमेधखण्डे \n\nयदुकुरुसंग्रामवर्णनं नामैकोनपंचाशत्तमोऽध्यायः ॥४९॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]