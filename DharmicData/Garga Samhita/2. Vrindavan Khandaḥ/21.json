[
    {
        "text": "अध्यायः २१\n\n\n श्रीनारद उवाच -\n\nइत्थं कुंदवने रम्ये मालतीनां वने शुभे ।\n\nआम्राणां नागरंगाणां निंबूनां सघने वने ॥ १ ॥\n\nदाडिमीनां च द्राक्षाणां बदामानां वने नृप ।\n\nकदम्बानां श्रीफलानां कुटजानां तथैव च ॥ २ ॥\n\nवटानां पनसानां च पिप्पलानां वने शुभे ।\n\nतुलसीकोविदाराणां केतकीकदलीवने ॥ ३ ॥\n\nकरिल्लकुञ्जबकुलमन्दाराणां वने हरिः ।\n\nचरन्कामवनं प्रागाद्‌राजन् व्रजवधूवृतः ॥ ४ ॥\n\nतत्रैव पर्वते कृष्णो ननाद मुरली कलम् ।\n\nमूर्च्छिता विह्वला जातास्तन्नादेन व्रजांगनाः ॥ ५ ॥\n\nमनोजबाणभिन्नांगाः श्लथन्नीव्यः सुरैः सह ।\n\nकश्मलं प्रययू राजन् विमानेष्वमरांगनाः ॥ ६ ॥\n\nचतुर्विधा जीवसंघाः स्थावरैर्मोहमास्थिताः ।\n\nनद्यो नदाः स्थिरीभूताः पर्वता द्रवतां गताः ॥ ७ ॥\n\nतत्पादचिह्नसंयुक्तो गिरिः कामवनेऽभवत् ।\n\nतस्य दर्शनमात्रेण नरो याति कृतार्थताम् ॥ ८ ॥\n\nअथ गोपीगणैः साकं श्रीकृष्णो राधिकापतिः ।\n\nनंदीश्वरबृहत्सानुतटे रासं चकार ह ।\n\nतत्र गोप्योऽतिमानिन्यो बभूवुर्मैथिलेश्वर ।\n\nतास्त्यक्त्वा राधया सार्धं तत्रैवान्तर्दधे हरिः ॥ १० ॥\n\nगोप्यश्च सर्वा विरहातुरा भृशं\n\n     कृष्णं विना मैथिल निर्जने वने ।\n\nता बभ्रमुश्चाश्रुकलाकुलाक्ष्यो\n\n     यथा हरिण्यश्चकिता इतस्ततः ॥ ११ ॥\n\nकृष्णं ह्यपश्यन्त्य इति व्यथां गता\n\n     यथा करिण्यः करिणं वने वने ।\n\nयथा कुरर्यः कुररं व्रजांगनाः\n\n     सर्वा रुदन्त्यो विरहातुरा भृशम् ॥ १२ ॥\n\nउन्मत्तवद्‌वृक्षलताकदम्बकं\n\n     सर्वा मिलित्वा च पृथग्वने वने ।\n\nपप्रच्छुरारान्नृप नंदनंदनं\n\n     कुत्र स्थितं तं वदताशु भूरुहाः ॥ १३ ॥\n\nश्रीकृष्ण कृष्णेति गिरा वदन्त्यः\n\n     श्रीकृष्णपादांबुजलग्नमानसाः ।\n\nश्रीकृष्णरूपास्तु बभूवुरंगनाः\n\n     चित्रं न पेशस्कृतमेत्य कीटवत् ॥ १४ ॥\n\nश्रीपादुकाधःस्थलगोपिगोप्यः\n\n     श्रीपादुकाब्जं शरनं प्रपन्नाः ॥ १५ ॥\n\nततस्तु तत्प्रसादेन तत्पदार्चनदर्शनात् ।\n\nददृशुर्गां तदा गोप्यो भगवत्पाद चिह्निताम् ॥ १६ ॥\n\nश्रीबहुलाश्व उवाच -\n\nराधेशो राधया सार्धं संकेतवटमाविशत् ।\n\nप्रियायाः कबरीपुष्परचनां स चकार ह ॥ १७ ॥\n\nश्रीनारद उवाच -\n\nश्रीकृष्णो राधया सार्धं संकेतवटमाविशत् ।\n\nचित्रपत्रावलीः कृष्ण पूर्णेन्दुमुखमंडले ॥ १९ ॥\n\nएवं कृष्णो भद्रवनं खदिराणां वनं महत् ।\n\nबिल्वानां च वनं पश्यन् कोकिलाख्यं वनं गतः ॥ २० ॥\n\nगोप्यः कृष्णं विचिन्वन्त्यो ददृशुस्तत्पदानि च ।\n\nयवचक्रध्वजच्छत्रैः स्वस्तिकाङ्कुशबिन्दुभिः ॥ २१ ॥\n\nअष्टकोणेन वज्रेण पद्मेनाभियुतानि च ।\n\nनीलशङ्खघटैर्मत्स्यत्रिकोणेषूर्ध्वधारकैः ॥ २२ ॥\n\nधनुर्गोखुरचन्द्रार्द्धशोभितानि महात्मनः ।\n\nतत्पदान्यनुसारेण व्रजन्त्यो गोपिकास्ततः ॥ २३ ॥\n\nतद्‌रजः सततं नीत्वा धृत्वा मूर्ध्नि व्रजांगनाः ।\n\nपदान्यन्यानि ददृशुरन्यचिह्नान्वितानि च ॥ २४ ॥\n\nकेतुपद्मातपत्रैश्च यवेनाथोर्ध्वरेखया ।\n\nचक्रचंद्रार्धांकुशकैर्बिंदुभिः शोभितानि च ॥ २५ ॥\n\nलवंगलतिकाभिश्च विचित्राणि विदेहराट् ।\n\nगदापाठीनशंखैश्च गिरिराजेन शक्तिभिः ॥ २६ ॥\n\nसिंहासनरथाभ्यां च बिंदुद्वययुतानि च ।\n\nवीक्ष्य प्राहू राधिकया गतोऽसौ नंदनंदनः ॥ २७ ॥\n\nपश्यत्यस्तत्पादपद्मं कोकिलाख्यं वनं गताः ।\n\nगोपीकोलाहलं श्रुत्वा राधिकां प्राह माधवः ॥ २८ ॥\n\nकोटिचंद्रप्रतीकाशे राधे सर्प त्वरं प्रिये ।\n\nआगता गोपिकाः सर्वास्त्वां नेष्यन्ति हि सर्वतः ॥ २९ ॥\n\nतदा मानवती राधा भूत्वा प्राह रमापतिम् ।\n\nरूपयौवनकौशल्यशीलगर्वसमन्विता ॥ ३० ॥\n\nराधोवाच -\n\nचलितुं न समर्थाऽहं मन्दिरान्ना विनिर्गता ।\n\nसुकुमारी स्वेदयुक्ता कथं मां नयसि प्रिय ॥ ३१ ॥\n\nनारच उवाच -\n\nइति वाक्यं ततः श्रुत्वा श्रीकृष्णो राधिकेश्वरः ।\n\nपीतांबरेण दिव्येन वायुं तस्यै चकार ह ॥ ३२ ॥\n\nहस्तं गृहीत्वा तामाह गच्छ राधे यथासुखम् ।\n\nकृष्णेनापि तदा प्रोक्ता न ययौ तेन वै पुनः ॥ ३३ ॥\n\nपृष्ठं दत्त्वाऽथ हरये तूष्णींभूता स्थिता पुनः ।\n\nप्रियां मानवतीं राधां प्राह कृष्णः सतां प्रियः ॥ ३४ ॥\n\nश्रीभगवानुवाच -\n\nविहाय गोपीरिह कामयाना\n\n     भजाम्यहं मानिनि चेतसा त्वाम् ।\n\nयत्ते प्रियं तत्प्रकरोमि राधे\n\n     मे स्कंधमारुह्य सुखं व्रजाशु ॥ ३५ ॥\n\nश्रीनारद उवाच -\n\nएवं प्रियां प्रियतमः स्कंधयानेप्सितां नृप ।\n\nविहायान्तर्दधे कृष्णो स्वच्छन्दगतिरीश्वरः ॥ ३६ ॥\n\nगतमाना कीर्तिसुता भगवद्‌विरहातुरा ।\n\nउच्चै रुरोद राजेन्द्र कोकिलाख्ये वने परे ॥ ३७ ॥\n\nतदैव यूथाः संप्राप्ता गोपीनां मैथिलेश्वर ।\n\nतद् रोदनं दुःखतरं श्रुत्वा जग्मुस्त्रपातुराः ॥ ३८ ॥\n\nकाश्चित्तां मकरंदैश्च स्नापयांचक्रुरीश्वरीम् ।\n\nचंदनागुरु कस्तूरी कुङ्कुमद्रवसीकरैः ॥ ३९ ॥\n\nवायुं चक्रुस्तदंगेषु व्यजनान्दोलचामरैः ।\n\nआश्वास्य वाग्भिः परमां नानाऽनुनयकोविदैः ॥ ४० ॥\n\nतन्मुखान्मानिनो मानं श्रुत्वा कृष्णस्य गोपिकाः ।\n\nमानवंत्यो मैथिलेन्द्र विस्मयं परमं ययुः ॥ ४१ ॥"
    }
]