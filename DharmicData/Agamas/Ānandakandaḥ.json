[
    {
        "text": "आनन्दकन्द\n\n १, १\n\nकैलासशिखरासीनं कालकन्दर्पनाशनं ।\n\nप्रसन्नं परमेशानं जगदानन्दकारणं ॥ १,१.१ ॥\n\nप्रणम्य परया भक्त्या भैरवी स्तुतिमातनोत् ।\n\nदेवदेव महादेव जन्मदारिद्र्यनाशन ॥ १,१.२ ॥\n\nप्रसीद करुणामूर्ते प्रसन्न परमेश्वर ।\n\nदिव्यागमरहस्यानि कुलकौलादिकानि च ॥ १,१.३ ॥\n\nजाने तव प्रसादेन मायामङ्गलविग्रह ।\n\nश्रोतुमिच्छामि सर्वेश तव दिव्यरसायनं ॥ १,१.४ ॥\n\nजराजन्मामयघ्नं च खेचरत्वादिसिद्धिदं ।\n\nदारिद्र्यदुःखशमनं ब्रह्मत्वादिवरप्रदं ॥ १,१.५ ॥\n\nईश्वर उवाच ।\n\nसाधु साधु महाभागे सर्वलोकोपकारिणि ।\n\nतत्सर्वं जायते सूताच्छुद्धात्मप्राणवल्लभे ॥ १,१.६ ॥\n\nसर्वलोकोपकारार्थं गुह्यात्गुह्यतमं हितं ।\n\nरसेन्द्रस्य समुत्पत्तिं लक्षणं च सुरार्चिते ॥ १,१.७ ॥\n\nतत्सर्वं सम्प्रवक्ष्यामि शृणु भैरवि सम्प्रति ।\n\n<रसोत्पत्तिः>\n\nसुरेन्द्रैर्मुनिभिर्दिव्यैः गन्धर्वोरगकिंनरैः ॥ १,१.८ ॥\n\nप्रार्थितो भवत्यां तु कुमारोत्पत्तिं इच्छद्भिः ।\n\nतारकासुरनाशाय लोकानां रक्षणाय च ॥ १,१.९ ॥\n\nतदा हिमालयगिरेः गुहायां सुचिरं प्रिये ।\n\nसंक्रीडमानयोः कालो गतो नः पुत्रलिप्सया ॥ १,१.१० ॥\n\nत्रिजगत्क्षोभि सुरतं त्यजितुं प्रेषितः सुरैः ।\n\nकपोतरूपमास्थाय वह्निः प्रागाद्गवाक्षतः ॥ १,१.११ ॥\n\nतं दृष्ट्वा लज्जया देवि विसृष्टं सुरतं मया ।\n\nनिक्षिप्तं वदने वह्नेरावयोस्तेज उज्ज्वलं ॥ १,१.१२ ॥\n\nतेन दन्दह्यमानोऽग्निर्गङ्गायां तन्न्यमज्जयत् ।\n\nतेन गङ्गापि संतप्ता तद्बहिर्विससर्ज च ॥ १,१.१३ ॥\n\nतत्द्विधाभूद्बहिः प्राप्य चैकं स्कन्दप्रसूतये ।\n\nअन्यच्छुद्धरसो जातो ह्यापदंबुधिपारदः ॥ १,१.१४ ॥\n\nशतयोजननिम्नेषु पञ्चकूपेषु संस्थितः ।\n\nतन्मला धातवो जाता मणयो दिव्यवस्तु च ॥ १,१.१५ ॥\n\nतत्तत्क्षेत्रविशेषेण नामवर्णादिकान्गुणान् ।\n\nभिन्नः प्राप्तो रसेन्द्रोऽयं जन्मदारिद्र्यभञ्जनः ॥ १,१.१६ ॥\n\nते कूपाः प्रलये पञ्च संज्ञा जातादि वै मुखाः ।\n\nससंचवर्णां निवृत्त्या निक्षिप्ता नियुतानि हि ॥ १,१.१७ ॥\n\nपञ्चवर्णानि देवेशि सर्वसत्त्वयुतानि च ।\n\nपूर्वस्यां पारदः श्वेतो नानावर्णैर्गदापहः ॥ १,१.१८ ॥\n\nचञ्चलो दक्षिणस्यां तु रसेन्द्रो नीलवर्णवान् ।\n\nदोषहीनोऽतिरूक्षश्च सुतरां चपलः प्रिये ॥ १,१.१९ ॥\n\nतेन जाता भुजङ्गेन्द्रा जराजन्मगदोषोज्झिताः ।\n\nपश्चिमस्यां तु सूताख्यः पीतवर्णोऽतिरूक्षकः ॥ १,१.२० ॥\n\nसर्वदोषयुतोऽसौ तु शुद्धोऽष्टादशकर्मभिः ।\n\nसर्वसिद्धिप्रदो देवि देहलोहादिसिद्धिदः ॥ १,१.२१ ॥\n\nउत्तरस्यां दिशो रक्तः सर्वदोषविवर्जितः ।\n\nरसायनं तु तेनैव देवा जन्मजरोज्क्षिताः ॥ १,१.२२ ॥\n\nमध्ये तु मिश्रको ज्ञेयः सर्ववर्णसमन्वितः ।\n\nबहिश्चन्द्रार्काच्छायो रसो दोषसमन्वितः ॥ १,१.२३ ॥\n\nस चाष्टादशसंस्कारैः शुद्धः सिद्धिप्रदो भवेत् ।\n\nअमराणां स्वरूपं तु रसेन्द्रो हि महेश्वरः ॥ १,१.२४ ॥\n\nपूरयामासतुस्तौ च स्तोकतो ह्यतिदुर्लभौ ।\n\nअन्येषु सर्वकार्येषु सिद्धदोऽपि हि कर्मभिः ॥ १,१.२५ ॥\n\nअष्टादशभिरत्यन्तं शुद्धः सिद्धिप्रदो द्रुतं ।\n\nरसावतारं यो वेत्ति स तु धार्मिकसत्तमः ॥ १,१.२६ ॥\n\nआयुष्यसुखसंतानधनारोग्यमवाप्नुयात् ।\n\n<रसपर्यायाः तन्निरुक्तैस्त>\n\nजन्मरोगजरामृत्युदारिद्र्यांभोनिधेः परं ॥ १,१.२७ ॥\n\nपारं ददाति तेनैव पारदः परिकीर्तितः ।\n\nरसोपरसलोहादिकर्तृत्वाच्च रसेन्द्रकः ॥ १,१.२८ ॥\n\nमम प्रत्यङ्गसूतत्वात्सूत इत्यभिधीयते ।\n\nसूते यस्मात्सर्वसिद्धिं तस्मात्सूत इति स्मृतः ॥ १,१.२९ ॥\n\nमम देहरसो यस्मात्रसस्तस्मात्प्रकीर्तितः ।\n\nजरामरणदारिद्र्यरोगनाशाय शस्यते ॥ १,१.३० ॥\n\nतस्माश्रस इति प्रोक्तो धातुत्वाच्च वरानने ।\n\nसर्वधातून्रसत्येषः तस्माच्च रस ईरितः ॥ १,१.३१ ॥\n\nमित्रकारी सवर्णत्वात्सर्वसिद्धिप्रदायकः ।\n\nपारदो व्याधिसंहर्ता रसेन्द्रो रसकर्मणि ॥ १,१.३२ ॥\n\nधातुकर्मसु सूतः स्याद्रसेन्द्रो रससाधने ।\n\nसर्वकर्मार्हततया सर्वतया प्रिये ॥ १,१.३३ ॥\n\nसर्वसिद्धिप्रदो देवि मिश्रकोऽयमुदाहृतः ।\n\n<रसगता दोषाः>\n\nअमोघसिद्धिममलं सर्वसिद्धिप्रदं रसं ॥ १,१.३४ ॥\n\nआलोक्य त्रिदशाः सर्वे ब्रह्मविष्णुपुरेगमाः ।\n\nमामभिप्रार्थयामासुः स्तोत्रैश्च विविधैः प्रिये ॥ १,१.३५ ॥\n\nरसेन्द्रदर्शनादेव नरपक्षिमृगादयः ।\n\nसिद्धिं नानाविधां यान्ति तन्निवारय शंकर ॥ १,१.३६ ॥\n\nतस्मात्त्रिधा कञ्चुकाभिर्दोषैश्चासौ नियोजितः ।\n\nतदा प्रभृति दोषैश्च कञ्चुकाभिश्च वर्जितः ॥ १,१.३७ ॥\n\nशुद्धोऽष्टादशसंस्कारैः सूतो भवति सिद्धिदः ।\n\n<रसावस्थाः>\n\nधूमश्चिटिचिटिश्चैव मण्डूकप्लुतिरेव च ॥ १,१.३८ ॥\n\nसकंपश्च विकंपश्च पञ्चावस्था रसस्य तु ।\n\n<रसगतयः>\n\nरसस्य गतयः पञ्च जले स्याज्जलवद्गतिः ॥ १,१.३९ ॥\n\nधूमे धूमगतिः सूतः स्तरणे हंसवद्गतिः ।\n\nकिट्टे किट्टनिभा देवि पञ्चमो जीववद्गतिः ॥ १,१.४० ॥\n\nचतस्रो गतयो दृश्याः अदृश्या पंचमी गतिः ।\n\nयन्त्रौषधाद्यै रोद्धव्याश्चतस्रो गतयः प्रिये ॥ १,१.४१ ॥\n\nध्यानमन्त्रौषधाद्यैश्च रोद्धव्या पञ्चमी गतिः ।\n\n<नैसर्गिका दोषाः>\n\nपार्थिवश्च तथैवाप्य आग्नेयश्चानिलस्तथा ॥ १,१.४२ ॥\n\nनाभसो गजचर्माख्यः पुण्डरीको विसर्पकृत् ।\n\nहारिद्रो रक्तचर्माख्यो नारङ्गो रक्तबिन्दुकः ॥ १,१.४३ ॥\n\nअसह्याग्निश्च मण्डूको मला नैसर्गिकाः स्मृताः ।\n\n<औपधिका दोषाः>\n\nकालिका मलिनी चैव कपोती रक्तकञ्चुका ॥ १,१.४४ ॥\n\nसलोमी गिरिजा चैव पिङ्गली सप्त कञ्चुकाः ।\n\nऔपाधिका इमा ज्ञेयाः पारदे कीर्तिताः प्रिये ॥ १,१.४५ ॥\n\n<यौगिका दोषाः>\n\nविषं नागश्च वङ्गश्च यौगिकश्च त्रयः स्मृताः ।\n\n<दोषाणां स्वरूपम्>\n\nभौमः कुष्ठकरश्चाप्यो दोषोद्रेकं करोति सः ॥ १,१.४६ ॥\n\nआग्नेयः कुरुते दाहं वायव्यः शूलकृद्भवेत् ।\n\nबाधिर्यं नाभसो दोषो गजत्वग्गजचर्मकृत् ॥ १,१.४७ ॥\n\nपुण्डरीको दद्रुकरो विसर्पश्च विसर्पकृत् ।\n\nहारिद्रः पाडुकृत्प्रोक्तो रक्तचर्माक्षिपाटलं ॥ १,१.४८ ॥\n\nनारङ्गो दुम्बरं कुष्ठं रक्तबीजो मसूरिकाः ।\n\nअसह्याग्निर्मोहकारी मण्डूकश्चर्मकीलकृत् ॥ १,१.४९ ॥\n\nमलो मूर्च्छाकरो देवि ख्याता दोषोद्भवास्तथा ।\n\nकालिका कृष्णवर्णं च मलिनी मलसग्रहं ॥ १,१.५० ॥\n\nकपोती स्वरसादं च विस्फोटं रक्तकञ्चुका ।\n\nसलोमी वमनं कुर्यात्गिरिजा जाड्यकारिणी ॥ १,१.५१ ॥\n\nपिङ्गली नेत्रघ्नी दोषाः कचुकजाः स्मृताः ।\n\nविषं मृत्युप्रदो नागो जाड्यं वङ्गस्सुरार्चिते ॥ १,१.५२ ॥\n\nकुरुते पूतिगन्धत्वं गदा यौगिकसम्भवाः ।\n\n<रसस्य स्थानान्तरगतिः>\n\nप्रथमार्तवसुस्नाता सुरूपा शुभलक्षणा ॥ १,१.५३ ॥\n\nशुद्धाम्बरधरा माल्यगन्धन्लिप्ता सुभूषिता ।\n\nउत्तमाश्वसमारूढा रतिसङ्गविवर्जिता ॥ १,१.५४ ॥\n\nअभ्यर्च्य गणनाथं च भैरवं च गुरुं पुरा ।\n\nरसेन्द्रभैरवं ध्यात्वा कूपस्थं पारदं प्रिये ॥ १,१.५५ ॥\n\nपश्येच्छीघ्रं ततो गच्छेत्न पुनः पृष्ठमीक्षयेत् ।\n\nएषा योजनमात्रोआ कुमारी हयसाधना ॥ १,१.५६ ॥\n\nतदानीं आहरेत्ततु कुमारासंजिघृक्षया ।\n\nकूपमध्यात्समुत्पत्य सोऽनुधावति तां प्रति ॥ १,१.५७ ॥\n\nयावद्योजनमागत्य पुनः कूपे विशेत्क्षणात् ।\n\nपरितः कृतगर्तेषु तेषु तेषु च संस्थितं ॥ १,१.५८ ॥\n\nतं रसेन्द्रं शुचिर्भूत्वा गृह्णीयाद्रसदेशिकः ।\n\nगौरवादग्निवदनात्पतितो दरदाह्वये ॥ १,१.५९ ॥\n\nदेशे स सूतो भूलीनः तन्त्रज्ञै रसकोविदः ।\n\nनिक्षिप्य मृत्तिकायन्त्रे पातनाख्ये समागतः ॥ १,१.६० ॥\n\nपारदो गृह्यते देवि दोषहीनस्स उच्यते ।\n\nएवमेव तत्र तत्र सिद्धविद्याधरैस्सदा ॥ १,१.६१ ॥\n\nनिक्षेपितः पारदेन्द्रो विद्यते देवि सिद्धिदः ॥ १,१.६२ ॥\n\nâक्, १, २\n\nश्रीभैरवी ।\n\nरसोपदेशदातारं तच्छिष्यं काकिनीस्त्रियं ।\n\nरसपूजां तु पृच्छामि यथावत्कथयस्व मे ॥ १,२.१ ॥\n\nश्रीभैरवः ।\n\n<रसोपदेशकलक्षणम्>\n\nशृणु भैरवि तत्सर्वमपूर्वं कथयामि ते ।\n\nआचार्यो ज्ञानवान्दक्षः शीलवान्गुणवान्शुचिः ॥ १,२.२ ॥\n\nधर्मज्ञः सत्यसंधश्च रसशास्त्रविशारदः ।\n\nवेदवेदान्ततत्त्वज्ञो निर्मलः शिववत्सलः ॥ १,२.३ ॥\n\nदेवीभक्तः सदा शान्तो रसमण्डपकोविदः ।\n\nमन्त्रसिद्धो महावीरो देवतायागतत्परः ॥ १,२.४ ॥\n\nरसदीक्षाविधानज्ञो मन्त्रौषधमहारसान् ।\n\nरागसंख्यां बीजकल्पं द्वन्द्वमेलापनं बिडं ॥ १,२.५ ॥\n\nरञ्जनं सारणां तैलं दलानि क्रामणानि च ।\n\nवर्णोत्कर्षं मृदुत्वं च जारणं बालवृद्धयोः ॥ १,२.६ ॥\n\nखेचरीं भूचरीं चैव यो वेत्ति स गुरुर्भवेत् ।\n\n<शिष्यलक्षणम्>\n\nगुरुभक्तः सदाचारो लोभमायाविवर्जितः ॥ १,२.७ ॥\n\nनिस्पृहो निरहङ्कारः सत्यवाङ्नियमस्थितः ।\n\nनिरालस्यः स्वधर्मज्ञः षट्कर्मनिरतः सुधीः ॥ १,२.८ ॥\n\nदम्भहिंसादिनिर्मुक्तः शिवाचारेषु दीक्षितः ।\n\nअत्यन्तसाधकः शान्तो मन्त्रानुष्ठानतत्परः ॥ १,२.९ ॥\n\nदान्तः शिष्यः स विज्ञेयः शक्तिमान्गतमत्सरः ।\n\n<काकिनीलक्षणम्>\n\nआकुञ्चितस्निग्धकेशा पद्मपत्रायतेक्षणा ॥ १,२.१० ॥\n\nदीर्घोत्तुङ्गघ्राणकेशा विद्रुमाधरशोभिता ।\n\nदाडिमीबीजदशना कम्बुग्रीवोन्नतस्तनी ॥ १,२.११ ॥\n\nशिरीषमालामृदुलबाहुपाशविराजिता ।\n\nसंकीर्णोरस्थला निम्ननाभिः सूक्ष्मा चलाङ्गका ॥ १,२.१२ ॥\n\nतलोदरी रोमराजिवलित्रयविभूषिता ।\n\nविशालजघनोपेता रम्भोरुः सुभगा प्रिया ॥ १,२.१३ ॥\n\nकादलोपमजङ्घा च पाटलाङ्घ्रिसरोरुहा ।\n\nशोणामलनखोपेता राजहंसगतिः शुभा ॥ १,२.१४ ॥\n\nकलकोकिलनिध्वानकलकण्ठादिमञ्जुला ।\n\nपिप्पलछदसंकाशस्मरमन्दिरमण्डिता ॥ १,२.१५ ॥\n\nयुवती श्यामला स्निग्धा सुरूपा शुभलक्षणा ।\n\nचुम्बनस्पर्शनाश्लेषरतिकर्मविचक्षणा ॥ १,२.१६ ॥\n\nबहुले या पुष्पवती पक्षे सा काकिनी स्मृता ।\n\nस्वस्ववर्णसद्भूता ग्राह्या वाप्यन्यवर्णजा ॥ १,२.१७ ॥\n\nरसकर्मणि दीक्षायां प्रयोगे च रसायने ।\n\n<काकिनीत्वापादनम्>\n\nकाकिन्यभावे तरुणी सुरूपान्याथवा भवेत् ॥ १,२.१८ ॥\n\nगन्धकं गोघृतोपेतं निष्कं त्रिः सप्तवासरं ।\n\nप्रातर्दद्यात्तु सा नारी काकिनीसदृशा भवेत् ॥ १,२.१९ ॥\n\nधार्मिकः पापभीरुश्च बलवान्ज्ञानवित्तमः ।\n\nन्यायश्रेष्ठः सर्वसमो रसागमविशारदः ॥ १,२.२० ॥\n\nभूपतिश्चास्य मन्त्री च सर्वशास्त्रविशारदः ।\n\nसर्वधर्मरतः श्रेष्ठो न्यायमार्गप्रवर्तकः ॥ १,२.२१ ॥\n\n<रसशालानिर्माणम्>\n\nरसशालां प्रवक्ष्यामि रसेन्द्रस्य वरानने ।\n\nनिर्णयेच्च निरातङ्के देशे च निरुपप्लवे ॥ १,२.२२ ॥\n\nआस्तिकप्राणिसुभगे धनधान्यसमाकुले ।\n\nसौराज्ये पूर्णविभवे निरपाये ह्यनिन्दके ॥ १,२.२३ ॥\n\nनगरे सर्ववर्णाढ्ये महामाहेश्वरावृते ।\n\nतत्रापि विजये स्थाने पवित्रे च सुरक्षिते ॥ १,२.२४ ॥\n\nसव्यालपशुपक्ष्यादिसंबाधपरिवर्जिते ।\n\nसमस्थले च प्राकारपरिघार्गलभूषिते ॥ १,२.२५ ॥\n\nनारङ्गदाडिमडहजम्बीरफलपूरके ।\n\nतालहिन्तालवकुलनारिकेलाम्लपाटले ॥ १,२.२६ ॥\n\nअशोकजम्बूपनससालपुंनागमण्डिते ।\n\nकपित्थपूगसरलदेवदारुसुबिल्वके ॥ १,२.२७ ॥\n\nधात्रीन्यग्रोधवरणमधूकाम्रातमण्डिते ।\n\nकेतकीमल्लिकाजातीयूथिकामालतीयुते ॥ १,२.२८ ॥\n\nमागधीकुन्दकुरवतिलके शतपत्रके ।\n\nकुमुदोत्पलकल्हारपुण्डरीकांबुजोत्पलैः ॥ १,२.२९ ॥\n\nहंससारसकारण्डचक्रवाकविराजितैः ।\n\nसरोभिः शीतलजले परितः परिवेष्टिते ॥ १,२.३० ॥\n\nशीतानिलाभिलुलितललितप्रसवाञ्चिते ।\n\nचित्रोद्यानेऽतिरुचिरे रसशालां प्रकल्पयेत् ॥ १,२.३१ ॥\n\nषोडशस्तम्भरुचिरां चतुरश्रां समायतां ।\n\nमनोज्ञां देवदेवेशि मत्तवारणसंयुतां ॥ १,२.३२ ॥\n\nवातायनसमोपेतां कवाटार्गलरक्षितां ।\n\nकक्षपताकासंयुक्तां सर्वोपकरणोज्ज्वलां ॥ १,२.३३ ॥\n\nसमालिखितदिक्पालां समर्चितविनायकां ।\n\nप्रतिष्ठितोमामाहेशां द्वारपालैश्च रक्षितां ॥ १,२.३४ ॥\n\nभेरीकाहलघण्टादिदिव्यवाद्यविनादितां ।\n\nवास्तुलक्षणसंयुक्तां रसशालां प्रकल्पयेत् ॥ १,२.३५ ॥\n\nशालायां वेदिका कार्या सुदृढा दर्पणोपमा ।\n\nइष्टकैः खचिता रम्या ससोपाना सलक्षणा ॥ १,२.३६ ॥\n\nकपिलागोमयालिप्ता हिरण्यकलशावृता ।\n\n<रसेन्द्रपूजाविधिः>\n\nवेदिकायां रसेन्द्रस्य भद्रपीठं प्रकल्पयेत् ॥ १,२.३७ ॥\n\nभद्रपीठे लिखेत्सम्यक्सिन्दूरेण द्विहस्तकं ।\n\nषट्कोणं वसुपत्रं च तद्बहिश्चाष्टपत्रकं ॥ १,२.३८ ॥\n\nकमलं चतुरश्रं च चतुर्द्वारोपशोभितं ।\n\nरसलिङ्गं न्यसेद्यन्त्रे पुष्पाद्यैश्च समर्चयेत् ॥ १,२.३९ ॥\n\n<रससन्ध्या>\n\nअथ सन्ध्यां प्रवक्ष्यामि रसकर्मफलप्रदां ।\n\nप्रविशेद्रसशालां च स्नातः शुद्धोऽनुलेपितः ॥ १,२.४० ॥\n\nशुक्लमाल्याम्बरधरः संयतात्मा जितेन्द्रियः ।\n\nयतवाग्गुरुभक्तश्च सत्यवादी दृढव्रतः ॥ १,२.४१ ॥\n\nउपविश्य समाचामेत्मृदुले चित्रकम्बले ।\n\nवाङ्मायाश्रीयुतं तोयं आत्मविद्याशिवात्मकं ॥ १,२.४२ ॥\n\nतत्त्वं च शोधयामीति त्रिवारं विधिवत्पिबेत् ।\n\nध्यायेद्वरदगायत्रीं त्रिवारं प्रजपेत्प्रिये ॥ १,२.४३ ॥\n\nरसभैरवगायत्रीं शृणु भैरवि तत्त्वतः ।\n\nऐं रसेश्वराय विद्महे रसाङ्कुशाय धीमहि ।\n\nतन्नः सूतः प्रचोदयात् ।\n\nकोटिसूर्यप्रतीकाशं दशकोटीन्दुसंनिभं ॥ १,२.४४ ॥\n\nशुभ्रं पञ्चमुखं देवं त्रिनेत्रं चन्द्रशेखरं ।\n\nअष्टादशभुजं शान्तं पञ्चकृत्यपरायणं ॥ १,२.४५ ॥\n\nशुक्लमाल्यांबरधरं नागयज्ञोपवीतिनं ।\n\nस्फटिकसङ्काशं प्रेतारूढं रसेश्वरं ॥ १,२.४६ ॥\n\nनीलकण्ठं च सर्वज्ञं सर्वाभरणभूषितं ।\n\nवरदं रसशास्त्रं च पारदं भुजङ्गं सुधां ॥ १,२.४७ ॥\n\nशङ्खभैषज्यकोदण्डशूलखट्वाङ्गसायकं ।\n\nडमरुं करवालं च गदां पावकमीश्वरि ॥ १,२.४८ ॥\n\nआरोग्यं दिव्यमालां च ह्यभयं द्विनवैः करैः ।\n\nरसाङ्कुशीं निजोत्सङ्गे बिभ्राणं वृषवाहनं ॥ १,२.४९ ॥\n\nकपर्दभाररुचिरं मन्दहासाननं शिवं ।\n\nरसभैरवं आचिन्त्य तस्योत्सङ्गे रसाङ्कुशीं ॥ १,२.५० ॥\n\nअङ्कुशं चाक्षमालां च दधतीं दक्षहस्तयोः ।\n\nपाशाभयं च बिभ्राणां दक्षिणेतरहस्तयोः ॥ १,२.५१ ॥\n\nचतुर्भुजां रक्तवर्णां त्रिणेत्रामिन्दुशेखरां ।\n\nरक्ताम्बरधरां देवीं कम्बुग्रीवां कृपामयीं ॥ १,२.५२ ॥\n\nरत्नालङ्काररुचिरां मन्दहासविराजितां ।\n\nध्यायेद्रसाङ्कुशीं देवीं देवस्याभिमुखीं शिवां ॥ १,२.५३ ॥\n\nततो भस्म समादाय वामहस्तेन धारयेत् ।\n\nनैवाधःपतितं पात्रे गृहीत्वा गोमयं सुधीः ॥ १,२.५४ ॥\n\nविशोष्य प्रदहेत्कुण्डे क्रमेण धारयेत्प्रिये ।\n\nपुनरुद्धारणं चैव सद्योजातादिभिर्भवेत् ॥ १,२.५५ ॥\n\nनिरीक्षणं प्रोक्षणं च ताडनाभ्युक्षणं तथा ।\n\nसद्योजातादिभिर्मन्त्रैरभिमन्त्र्य च तत्पुनः ॥ १,२.५६ ॥\n\nमूर्ध्नि वक्त्रे च हृदये गुह्ये चरणयोः क्रमात् ।\n\nईशानाद्यैः पञ्चमन्त्रैस्तत्तत्स्थानेषु निक्षिपेत् ॥ १,२.५७ ॥\n\nसर्वाङ्गोद्धूलनं कुर्यात्भस्मना पञ्चभिश्च तैः ।\n\nसंकल्पं विधिवत्कुर्यात्रसाचार्यो महेश्वरः ॥ १,२.५८ ॥\n\nप्राणायामत्रयं कृत्वा मूलमन्त्रेण पार्वति ।\n\nप्रोक्षयेन्मन्त्रितं तोयं मूर्ध्नि वामकरस्थितं ॥ १,२.५९ ॥\n\nआचम्य च पुनस्तोयं मूलमन्त्रेण मन्त्रितं ।\n\nत्रिधा दक्षिणहस्तस्थं पिबेदाचमनं ततः ॥ १,२.६० ॥\n\nअर्घ्यं मूलेन दत्त्वा त्रिः पुनराचम्य पार्वति ।\n\nअष्टोत्तरशतं जप्त्वा मूलमन्त्रमुदारधीः ॥ १,२.६१ ॥\n\nसमर्पयेच्च सूताय रससन्ध्येयमीश्वरि ।\n\nत्रिकालमेवं कुर्वीत सन्ध्यां सर्वाघनाशिनीं ॥ १,२.६२ ॥\n\n<रसांकुशरसांकुशीमूलमन्त्रोद्धारः>\n\nवक्ष्येऽहं मूलमन्त्रस्य शृणूद्धारक्रमं प्रिये ।\n\nवाङ्माया कमला चाथ चतुर्थ्यन्तो रसेश्वरः ॥ १,२.६३ ॥\n\nततो महाकालपदं महाबलपदं ततः ।\n\nअघोरभैरवपदं वज्रवीरपदं ततः ॥ १,२.६४ ॥\n\nक्रोधकालपदं चैतत्सर्वं सम्बुद्धिसंयुतं ।\n\nकषष्टवर्गान्तयुतः साधोदन्तः सबिन्दुकः ॥ १,२.६५ ॥\n\nइदं पञ्चाक्षरं कूटं ततः कर्षणसंयुतः ।\n\nसविसर्गोऽप्ययं कूटश्चतुर्वर्णात्मकः प्रिये ॥ १,२.६६ ॥\n\nरसेन्द्रभैरवस्यायं मन्त्रो द्वात्रिंशदर्णकः ।\n\nगोपितः सर्वतन्त्रेषु रहस्योऽत्यन्तदुर्लभः ॥ १,२.६७ ॥\n\nरसाङ्कुशामन्त्रमहं वक्ष्यामि शृणु भैरवि ।\n\nवाङ्माया भुवनेशी च रमा मकरकेतनः ॥ १,२.६८ ॥\n\nरसाङ्कुशा चतुर्थ्यां च नमोऽन्तो द्वादशार्णकः ।\n\nमन्त्रो रसाङ्कुशायाश्च तव देव्याः प्रकीर्तितः ॥ १,२.६९ ॥\n\nरसभैरवस्य छन्दोऽनुष्ठुप्प्रकीर्तितः ।\n\nनन्दिकेश ऋषिः प्रोक्तो देवः श्रीरसभैरवः ॥ १,२.७० ॥\n\nरं बीजं लं भवेत्कीलं अन्त्यार्णः शक्तिरीरितः ।\n\nरसांकुशायाः स्कन्दस्यार्द्रं बीजं कीलकं रसः ॥ १,२.७१ ॥\n\nनमः शक्तिरिति ख्यातं रहस्यं मन्त्रमुत्तमं ।\n\n<रसलिङ्गार्चना>\n\nरसलिङ्गार्चनं वक्ष्ये भैरवि शृणु तत्त्वतः ॥ १,२.७२ ॥\n\nवामपादं पुरस्कृत्य प्रविशेद्यागमन्दिरं ।\n\nआसने मृदुले स्थित्वा शुचिः संयतमानसः ॥ १,२.७३ ॥\n\nप्राणानायम्य संकल्प्य श्रीगुरुं शिरसि स्थितं ।\n\nशुद्धस्फटिकसंकाशं प्रशान्तं वरदाभयं ॥ १,२.७४ ॥\n\nस्मरेत्तन्नाम पूर्वं च तदनुज्ञामवाप्य च ।\n\nदिवि स्थिताश्च ये भूता भूमिस्था विघ्नकारिणः ॥ १,२.७५ ॥\n\nपाताले ये महाभूताः ते नश्यन्तु शिवाज्ञया ।\n\nअनेनैव च मन्त्रेण दिग्विदिक्ष्वक्षतान्क्षिपेत् ॥ १,२.७६ ॥\n\nपुष्पमस्त्राय फडिति निक्षिपेदन्तरिक्षके ।\n\nसर्वशत्रुप्रमथनी चेति दक्षिणपार्ष्णिकां ॥ १,२.७७ ॥\n\nत्रिवारं घातयेद्भूमौ प्राणायामो भवेत्पुनः ।\n\nरसेन्द्रभद्रपीठस्य दक्षिणे चतुरश्रकं ॥ १,२.७८ ॥\n\nमण्डलं हस्तमात्रं च सार्धं कुर्यात्सुशोभनं ।\n\nत्रिकोणवृत्तषट्कोणचतुरश्रं भवेत्क्रमात् ॥ १,२.७९ ॥\n\nइन्द्रादिलोकपालांश्च तत्तन्नामपुरःसरं ।\n\nप्रणवादिनमोऽन्तैश्च पूजयेत्कुसुमाक्षतैः ॥ १,२.८० ॥\n\nवाङ्मायाकमलाबीजैर्हृदयादीन्प्रपूजयेत् ।\n\nप्राच्यामवाच्यां क्रमशः प्रतीच्योत्तरयोः शिवे ॥ १,२.८१ ॥\n\nईशानलासुरमरुत्कोणे नेत्रे प्रपूजयेत् ।\n\nअस्त्रं सर्वासु काष्ठासु चतुर्थ्यन्तं फडन्तकं ॥ १,२.८२ ॥\n\nछोटिका दर्शयेदष्ट पश्चादाधारमाहरेत् ।\n\nतत्रैवावाहयेदग्निमण्डलं बीजमूलकं ॥ १,२.८३ ॥\n\nअग्नेर्दश कलास्तत्र या गन्धाक्षतैः क्रमात् ।\n\nततः पात्रं समादाय भावयेत्सूर्यमण्डलं ॥ १,२.८४ ॥\n\nमार्तण्डद्वादशकलास्तत्रार्च्याश्चन्दनाक्षतैः ।\n\nगन्धोत्तमान्वितं तोयं पूरयेदर्घ्यपात्रकं ॥ १,२.८५ ॥\n\nचिन्तयेदैन्दवं बिम्बं तास्तत्र पूजयेत् ।\n\nमध्ये त्रिकोणमालिख्य शक्तिबीजं समुल्लिखेत् ॥ १,२.८६ ॥\n\nतत्र क्षिपेत्गन्धपुष्पं मूलमन्त्रं त्रिधा जपेत् ।\n\nपूर्वादिदिक्षु चतसृषु चतुःपात्राणि धारयेत् ॥ १,२.८७ ॥\n\nपूरयेत्पूर्ववत्तानि गन्धपुष्पाक्षतैर्यजेत् ।\n\nप्रोक्षयेन्मूलमन्त्रेण मध्यपात्रोदकेन च ॥ १,२.८८ ॥\n\nपात्राणि निजगात्राणि पूजाद्रव्याणि सर्वतः ।\n\nस्वागतश्चतुरश्रं च मण्डलं परिकल्पयेत् ॥ १,२.८९ ॥\n\nपूर्ववत्पञ्चपात्राणि पूरयेच्छुद्धवारिणा ।\n\nनिक्षिपेन्मध्यगे सूतं रत्नं दक्षिणके क्षिपेत् ॥ १,२.९० ॥\n\nस्वर्णं तद्वामपात्रे च तत्समीपे कुशं न्यसेत् ।\n\nरत्नपात्रसमीपस्थे पात्रे स्यादष्टगन्धकं ॥ १,२.९१ ॥\n\nप्रतिपात्रे त्रिकोणं च लिखेन्मायासमन्वितं ।\n\nन्यसेद्गन्धाक्षतं पुष्पं त्रिधा मूलेन मन्त्रयेत् ॥ १,२.९२ ॥\n\nसप्तधा रसपात्रं च मूलमन्त्रेण मन्त्रयेत् ।\n\nरसपात्रोदकेनैव पूजाद्रव्याणि चात्मनः ॥ १,२.९३ ॥\n\nशरीरमुत्तमाङ्गं च प्रोक्षयेत्पीठदीपकं ।\n\nआसनस्य ऋषिर्मेरुः सुतलं छन्द ईरितं ॥ १,२.९४ ॥\n\nकूर्मरूपी तु भगवान्देवता परिकीर्तिता ।\n\nपृथ्वि त्वया धृता लोका देवि त्वं विष्णुना धृता ।\n\nत्वं च धारय मां देवि पवित्रं कुरु चासनं ।\n\nअनेनैव तु मन्त्रेण चासने कुसुमं क्षिपेत् ॥ १,२.९५ ॥\n\n<भूतशुद्धिः>\n\nभूतशुद्धिं प्रवक्ष्यामि पृथ्वी पीता सवज्रका ।\n\nकठिना लंबीजयुता जान्वन्ताङ्गुष्ठमूलतः ॥ १,२.९६ ॥\n\nध्येया जान्वादिकट्यन्तं उपर्यस्यार्धचन्द्रका ।\n\nशुभ्रा वं बीजसहिता विचिन्त्या द्रवरूपिका ॥ १,२.९७ ॥\n\nकट्यादि हृदयान्तं च बहिर्ध्येयस्त्रिकोणगः ।\n\nरं बीजं रक्तवर्णश्च स्वस्तिकेन विभूषितः ॥ १,२.९८ ॥\n\nहृदादिकण्ठपर्यन्तं वायुः स्मर्योऽञ्जनप्रभः ।\n\nयंबीजसहितो देवि षड्बिन्दुपरिभूषितः ॥ १,२.९९ ॥\n\nषट्कोणः कर्णदेशाच्च ब्रह्मरन्ध्रान्तमीश्वरि ।\n\nवर्तुलं हंबीजयुतं महाकृष्णं वियत्स्मरेत् ॥ १,२.१०० ॥\n\nपृथिवीं अप्सु च तास्त्वग्नौ स च वायौ स सोऽम्बरे ।\n\nमेलयित्वा द्वादशान्ते स्थापयेत्परमेश्वरि ॥ १,२.१०१ ॥\n\nयंबीजेनात्मनो देहं मूलाधाराद्विशोषयेत् ।\n\nषडाधाराणि निर्भिद्य यावत्ब्रह्मबिलं प्रिये ॥ १,२.१०२ ॥\n\nरं बीजेन दहेद्देहं सर्वमाप्लावयेत्ततः ।\n\nवंबीजेन द्रवीभूतं ब्रह्मरन्ध्रेन्दुमण्डलात् ॥ १,२.१०३ ॥\n\nस्यन्दमानामृतेनैव तनुमाप्लावयेच्छिवे ।\n\nआकाशाद्वायुमादद्यात्तस्माद्वह्निं समाहरेत् ॥ १,२.१०४ ॥\n\nवह्नेरापः समादेयास्ताभ्यो भूमिं समाहरेत् ।\n\nएवं पञ्च च भूतानि स्वस्वस्थाने नियोजयेत् ॥ १,२.१०५ ॥\n\nवामकुक्षिस्थितं पापपुरुषं कृष्णरूपिणं ।\n\nध्यायेत्तं निर्गतं देवि खड्गचर्मधरं परं ॥ १,२.१०६ ॥\n\nन्यासं रसाङ्कुशेनैव कृत्वाङ्गुलिहृदादिषु ।\n\nऐं ह्रीं श्रीं क्ष्मौं क्ष्मं ह्रां ह्रीं ह्रूं ह्रैं ह्रौं ह्रः फट्रसेश्वराय महाकालभैरवाय शिखायै वषट् ।\n\nरौद्ररूपाय कृष्णपिङ्गललोचनाय अवतर २ अवतारय २ जल्प २ जल्पय २ शुभाशुभं कथय २ कथापय २ मम महारक्षां कुरु कुरु कारय २ मम रससिद्धिं देहि देहि १८८८ ।\n\nमहाकालभैरवाय हृदयाय नमः ।\n\nपूर्ववन्महाबलभैरवाय शिरसे स्वाहा ।\n\nपूर्ववतघोरभैरवाय शिखायै वषट् ।\n\nपूर्ववत्वज्रवीरभैरवाय कवचाय हुं ।\n\nपूर्ववत्क्रोधभैरवाय नेत्रत्रयाय वौषट् ।\n\nपूर्ववत्कालभैरवाय अस्त्राय फट् ।\n\nएवमङ्गुलिन्यासः ।\n\nप्रतिबीजैः समुच्चार्य चतुर्थं रसांकुशं ॥ १,२.१०७ ॥\n\nहृदादिपञ्चस्थानेषु विन्यसेद्बीजपञ्चकं ।\n\nततश्चास्त्राय फडिति चोटिकां दिक्षु दर्शयेत् ॥ १,२.१०८ ॥\n\nमातृकां च कलान्यासं पाज्योन्यासं च कोलकं ।\n\nप्रकुर्वीत ततो देवि चान्तर्यजनं आचरेत् ॥ १,२.१०९ ॥\n\nकुम्भकेन हृदम्भोजे सम्फुल्लं विदधाति हि ।\n\nहृत्पद्मकर्णिकायां च रसमूर्तिं च चिन्तयेत् ॥ १,२.११० ॥\n\nमानसैर्गन्धपुष्पाद्यैरुपचारैः प्रपूजयेत् ।\n\nस्वदेहं गन्धपुष्पाद्यैरलंकुर्याद्यथासुखं ॥ १,२.१११ ॥\n\nअन्तर्यजनमेवं स्याद्बहिर्यजनं आचरेत् ।\n\nअस्त्रेण लिङ्गं सम्प्रोक्ष्य लिङ्गशुद्धिं विधाय च ॥ १,२.११२ ॥\n\nवस्त्रेन तोयेन पूरितां वर्धनीं प्रिये ।\n\nदक्षपार्श्वे संनिवेश्य पूजयेत्तां विधानतः ॥ १,२.११३ ॥\n\nपीठे सिन्दूररजसा विदध्याच्चतुरश्रकं ।\n\nषट्कोणं विलिखेत्तस्मिनृजुं स्वर्णशलाकया ॥ १,२.११४ ॥\n\nवसुपत्रं चाष्टपत्रं सचतुर्द्वारभूगृहं ।\n\nचतुरश्रं बहिर्भागे दिक्पालान्पूजयेत्प्रिये ॥ १,२.११५ ॥\n\nनन्दिनं च महाकालं भृङ्गिं रिटिं महाबलं ।\n\nकुम्भकर्णं च सुग्रीवं भृङ्गकं च दृढायुधं ॥ १,२.११६ ॥\n\nचतुर्द्वारे तु विन्यस्य द्वौ द्वौ प्रागादिपूजितौ ।\n\nरुक्मं रौप्यं ताम्रसीसं वङ्गकान्तशठं ह्ययः ॥ १,२.११७ ॥\n\nप्रागादिद्वार्षु सम्पूज्य क्रमाद्द्वे द्वे महेश्वरि ।\n\nभूगृहाभ्यन्तरे प्राच्यां शुक्रमग्नौ ग्रहं यजेत् ॥ १,२.११८ ॥\n\nदक्षिणस्यां यजेद्रुद्रमासुरे च समीरणं ।\n\nपश्चिमस्यां शिवं वह्निं वायव्यां उत्तरे ह्युमां ॥ १,२.११९ ॥\n\nयजेत्पावकमैशान्यां ततश्चाष्टदलाग्रके ।\n\nप्रागादौ गन्धकं तालं कासीसं च मनःशिलां ॥ १,२.१२० ॥\n\nकंकुष्ठं माक्षिकं चैव नृपावर्तं च गैरिकं ।\n\nलेपिका क्षेपिका चैव क्रामिका रञ्जिका तथा ॥ १,२.१२१ ॥\n\nलोहटी बन्धकारी च भूचरी मृत्युनाशिनी ।\n\nविभूतिः खेचरी चैव दश दूत्यः क्रमेण च ॥ १,२.१२२ ॥\n\nपूज्यास्त्वष्टदले पद्मे ह्यूर्ध्वाधस्ताद्दलेषु च ।\n\nमाणिक्यमुक्तावैडूर्यनीलगारुडविद्रुमाः ॥ १,२.१२३ ॥\n\nगोमेदः पुष्परागश्च मणयः सर्वसिद्धिदाः ।\n\nद्वितीयवसुपत्रस्य दलाग्रेषु प्रपूजयेत् ॥ १,२.१२४ ॥\n\nअष्टादशभुजा रुद्राः पञ्चवक्त्रास्त्रियम्बकाः ।\n\nचन्द्रार्धशोभिमकुटाः नीलग्रीवा वृषध्वजाः ॥ १,२.१२५ ॥\n\nस्वस्ववर्णधराः सर्वे त्वष्टविद्येश्वरास्तु ते ।\n\nपूजनीया महेशानि द्वितीयेऽष्टदलाम्बुजे ॥ १,२.१२६ ॥\n\nरसकं विमलं ताप्यं चपलं तुत्थमञ्जनं ।\n\nषट्कोणस्य दलाग्रेषु सख्यः स्युः सर्वसिद्धिदाः ॥ १,२.१२७ ॥\n\nवज्रवैक्रान्तवज्राभ्रकान्तपाषाणटङ्कणं ।\n\nभूनागः शक्तयश्चैताः षडस्रेषु प्रपूजयेत् ॥ १,२.१२८ ॥\n\nहिंगुलं सस्यकं चैव शिलाजत्वग्निजारकं ।\n\nतत्कर्णिकायां पूर्वादौ पराशक्तिचतुष्टयं ॥ १,२.१२९ ॥\n\nहिंगुलं मालिनी शक्तिः परा शक्तिश्च सस्यकं ।\n\nशिलाजत्वपरा शक्तिरग्निजारः परापरा ॥ १,२.१३० ॥\n\nप्रणवादिनमोऽन्तैश्च तत्तन्नामपुरःसरं ।\n\nसचतुर्थ्या यजेदेतान्रसावरणसंस्थितान् ॥ १,२.१३१ ॥\n\nमध्ये तु दिव्यशक्तीनां पूजयेद्रसभैरवं ।\n\nसप्तविंशतिनिष्के तु द्राविते शुद्धहाटके ॥ १,२.१३२ ॥\n\nनवनिष्कं सूतराजं विन्यसेच्चैकमानसः ।\n\nमधूच्छिष्टकृते यन्त्रे लिङ्गाकारे सुलक्षणे ॥ १,२.१३३ ॥\n\nनिष्टप्ते हाटके सूतं प्रतप्ते प्रक्षिपेच्छिवे ।\n\nमुहूर्तात्स्वाङ्गशीतं तं रसलिङ्गं पयोऽन्तरे ॥ १,२.१३४ ॥\n\nस्थापयेत्पुनरादाय ह्युपरिस्थं मलं हरेत् ।\n\nसंघृष्य च समीकृत्य लिङ्गं संप्रोक्षयेत्ततः ॥ १,२.१३५ ॥\n\nएवं रौप्यादिलोहैर्वा व्यस्तैर्वाथ समस्तकैः ।\n\nअभ्रकादिमसत्त्वैर्वा लिङ्गं कुर्यात्स्वशक्तितः ॥ १,२.१३६ ॥\n\nरसलिङ्गं द्विधा प्रोक्तं सकलं निष्कलं प्रिये ।\n\nपूर्वोक्तं सकलं लिङ्गं निष्कलं केवलो रसः ॥ १,२.१३७ ॥\n\nबुभुक्षूणां हि सकलं निष्कलं मोक्षमिच्छतां ।\n\nरसलिङ्गं हेमबद्धं ब्रह्मविष्ण्वीशवह्नयः ॥ १,२.१३८ ॥\n\nअपूजयन्रूप्यबद्धं गणेशस्कन्दनन्दिनः ।\n\nत्वयाभ्रसत्वसम्बद्धं रसलिङ्गं प्रपूजितं ॥ १,२.१३९ ॥\n\nताम्रबद्धं रमावाणीकुबेरेन्द्रजलाधिपाः ।\n\nकान्तबद्धं यममरुन्नैरृताः समपूजयन् ॥ १,२.१४० ॥\n\nवङ्गबद्धं सिद्धसाध्यविद्याधरमहर्षयः ।\n\nनागबद्धं नागवसुगन्धर्वोरगकिन्नराः ॥ १,२.१४१ ॥\n\nतीक्ष्णबद्धं भद्रकालीयक्षभूतपिशाचकाः ।\n\nमुण्डबद्धं च दुर्गाम्बा चाप्सरोगुह्यकासुराः ॥ १,२.१४२ ॥\n\nनिष्कलं रसलिङ्गं तु भृङ्ग्याद्या योगिनोऽर्चयन् ।\n\nउक्तानि रसलिङ्गानि मानवाः फलकाङ्क्षिणः ॥ १,२.१४३ ॥\n\nपूजयेयुः प्रयत्नेन नित्यं सर्वार्थसिद्धये ।\n\nउक्तानां रसलिङ्गानां प्राणसंस्थापनं शृणु ॥ १,२.१४४ ॥\n\nप्राणानायम्य विधिवत्प्राणशक्तिं स्मरेच्छिवे ।\n\nशोणिताम्भोधिमध्यस्थरक्ताम्भोजासनां परां ॥ १,२.१४५ ॥\n\nरक्तांबरधरां रक्तां नानारत्नकिरीटिनीं ।\n\nविमलेन्दुकलाजूटां रविवह्नीन्दुलोचनां ॥ १,२.१४६ ॥\n\nकर्णताटङ्ककिरणारुणीकृतकपोलकां ।\n\nश्रीपर्णीकुसुमाकारनासावंशविराजितां ॥ १,२.१४७ ॥\n\nप्रवालपद्मरागाभबिम्बाधरविराजितां ।\n\nकुरुविन्ददलाकारश्लक्ष्णदन्ताभिशोभितां ॥ १,२.१४८ ॥\n\nशङ्खाभिरामकण्ठस्थमुक्ताहारविराजितां ।\n\nअङ्गुलीयककेयूरकटकादिविभूषितां ॥ १,२.१४९ ॥\n\nपाशाङ्कुशेक्षुकोदण्डपुष्पबाणाभयप्रदां ।\n\nरुधिरापूर्णपात्रेण शोभमानकराम्बुजां ॥ १,२.१५० ॥\n\nपीनस्तनतटोद्भासिहारकुङ्कुममण्डितां ।\n\nकाञ्चीमञ्जीरकटकपादाङ्गुलिविभूषितां ॥ १,२.१५१ ॥\n\nप्राणप्रतिष्ठां लिङ्गस्य कुर्वीतैकाग्रमानसः ।\n\nसृणिं मञ्च पाशश्च हंसः सोऽहमिति प्रिये ।\n\nअमुष्य लिङ्गस्य प्राण इह प्राणः ।\n\nअमुष्य लिङ्गस्य जीव इह स्थितः ।\n\nअमुष्य लिङ्गस्य सर्वेन्द्रियाणि वाङ्मनश्चक्षुःश्रोत्रजिह्वाघ्राणा इहागत्य सुखं चिरं तिष्ठन्तु सोऽहं हंसः स्वाहा ।\n\nयरलवशषसहों ।\n\nक्रों ह्रीं आं ।\n\nएतन्मन्त्रं समुच्चार्य प्राणानावाहयेत्प्रिये ।\n\nअस्य श्रीप्राणप्रतिष्ठामन्त्रस्य ब्रह्मविष्णुमहेश्वरा ऋषयः ।\n\nऋग्यजुःसामानि छन्दांसि ।\n\nश्रीपराशक्तिर्देवता ।\n\nआं बीजं ।\n\nह्रीं शक्तिः क्रों कीलकं ।\n\nअमुष्य लिङ्गस्य प्राणप्रतिष्ठायां विनियोगः ।\n\nआसनं पूजयेत्पूर्वं गन्धपुष्पाक्षतादिभिः ॥ १,२.१५२ ॥\n\nहां आधारशक्त्यै नमः ।\n\nह्रीं कूर्माय नमः ।\n\nह्रूं अनन्ताय नमः ।\n\nह्रैं पृथिव्यै नमः ।\n\nह्रौं कन्दाय नमः ।\n\nअङ्कुराय नालाय कर्णिकेभ्यः दलेभ्यः केसरेभ्यः कर्णिकायै तन्मध्ये धर्माय ज्ञानाय वैराग्याय ऐश्वर्याय अधर्माय अज्ञानाय अवैराग्याय अनैश्वर्याय नमः ।\n\nहृदम्भोजस्थितं देवं सह देव्या महेश्वरि ।\n\nआवाहयेत्सावरणं स्वाङ्गशक्तिसमन्वितं ॥ १,२.१५३ ॥\n\nपीठे संस्थापयेल्लिङ्गं मूलेनार्घ्यं कुशोदकैः ।\n\nपाद्यं गन्धोदकैर्दद्यात्हैमेनाचमनं भवेत् ॥ १,२.१५४ ॥\n\nरत्नोदकैर्भवेत्स्नानं सर्वं मूलेन शाम्भवि ।\n\nएकादशेन रुद्रेण पवमानेन पार्वति ॥ १,२.१५५ ॥\n\nचमकैः पुरुषसूक्तैश्च फलैः पञ्चामृतैरपि ।\n\nनालिकेरेक्षुसलिलैः सुगन्धोदकवारिणा ॥ १,२.१५६ ॥\n\nसंस्नाप्य च ततो लिङ्गं पीठे संस्थापयेच्छिवे ।\n\nलिङ्गस्य परितः ओं वामदेवाय नमः ज्येष्ठाय रुद्राय कालाय कलविकरणाय बलाय बलविकरणाय बलप्रमथनाय सर्वभूतदमनाय इत्यष्टासु दिक्षु मनोन्मनाय इति शिवसन्निधौ पुष्पैरभ्यर्च्य ।\n\nओं ह्रां हृदयाय नमः ।\n\nओं ह्रीं शिरसे स्वाहा ।\n\nओं ह्रूं शिखायै वषट् ।\n\nओं ह्रैं कवचाय हुं ।\n\nओं ह्रौं नेत्रत्रयाय वौषट् ।\n\nओं ह्रः अस्त्राय फट् ।\n\nह्रां ईशानाय नमः ।\n\nह्रीं तत्पुरुषाय नमः ।\n\nह्रूं अघोराय नमः ।\n\nह्रैं वामदेवाय नमः ।\n\nह्रौं सद्योजाताय नमः ।\n\nमूलमन्त्रेण देवाय दद्यात्पुष्पाञ्जलिं प्रिये ॥ १,२.१५७ ॥\n\nमूलमन्त्रषडङ्गेन न्यासं कुर्याच्छिवस्य च ।\n\nलिङ्गस्य दक्षिणे भागे ऋगादीन्निगमानपि ॥ १,२.१५८ ॥\n\nब्रह्माणं पृथिवीं तोयं विष्णुं रुद्रं हुताशनं ।\n\nईश्वरं पवनं चैवमाकाशं च सदाशिवं ॥ १,२.१५९ ॥\n\nश्रीकण्ठममृतांशुं च भैरवं भास्करं तथा ।\n\nपरं शिवं परात्मानं पूजयेन्मतिमान्क्रमात् ॥ १,२.१६० ॥\n\nलिङ्गस्य वामपार्श्वे तु ब्राह्म्यादीः सप्त मातरः ।\n\nमहालक्ष्मीं महाकालीं दुर्गां स्कन्दविनायकौ ॥ १,२.१६१ ॥\n\nयोगिन्यः क्षेत्रपालाश्च शक्तयश्चादिपीठकाः ।\n\nओड्याणशक्तिर्जालंध्री तथा पूर्णा गिरिः प्रिये ॥ १,२.१६२ ॥\n\nकामेश्वरीति संपूज्या रुद्रशक्तिः सुरार्चिते ।\n\nलोपामुद्रा कुब्जिका च कालसंकर्षणी तथा ॥ १,२.१६३ ॥\n\nमधुरादिरसा गन्धाः सर्वधान्यानि पार्वति ।\n\nदिव्यौषध्यः सुधा हाला विषं चर्मादिधातवः ॥ १,२.१६४ ॥\n\nइन्द्रियाणि मनो बुद्धिरहङ्कारश्च चेतनः ।\n\nशब्दाद्या विषयाः पूज्या देहाङ्गानि च शाम्भवि ॥ १,२.१६५ ॥\n\nलिङ्गस्य पश्चिमे भागे समुद्राः सरितो नदाः ।\n\nपर्वता मेरुमुख्याश्च भास्कराद्या नव ग्रहाः ॥ १,२.१६६ ॥\n\nज्योतिश्चक्रं ध्रुवश्चैव शिशुमारः प्रजापतिः ।\n\nकलाः काष्ठाश्च घटिका मुहूर्ताः प्रहरा दिनं ॥ १,२.१६७ ॥\n\nरात्रिः पक्षश्च मासश्च ऋतुकालायनानि च ।\n\nसंवत्सरा युगाः कल्पा दिशस्तारास्तिथिः शिवे ॥ १,२.१६८ ॥\n\nपातालानि च नागेन्द्रास्तथा कालाग्निरुद्रकाः ।\n\nयक्षाः पिशाचभूताश्च राक्षसा दनुजास्तथा ॥ १,२.१६९ ॥\n\nगुह्यका दुष्टवेताला राजयक्ष्मादयो गदाः ।\n\nमन्त्राः शस्त्राणि चास्त्राणि सम्पूज्य क्रमशः प्रिये ॥ १,२.१७० ॥\n\nलिङ्गस्य पूर्वभागे तु संपूज्या गुरुपङ्क्तयः ।\n\nसिद्धाः साध्याश्च मुनयो योगिनो ब्रह्मवादिनः ॥ १,२.१७१ ॥\n\nविद्याधराः किन्नराश्च गन्धर्वश्चाश्विनौ तथा ।\n\nवसवोऽप्सरसां मुख्या शृङ्गारादिरसा नव ॥ १,२.१७२ ॥\n\nगीतं नृत्तानि तद्भेदाः काश्यपाद्यास्तथा दश ।\n\nरुद्राः समनवः पूज्या भास्करा वह्नयस्त्रयः ॥ १,२.१७३ ॥\n\nविश्वे देवाश्च पितरो मातरः पितृदेवताः ।\n\nकुलाचार्या रसाचार्याः पूर्वाचार्याः शिवार्चकाः ॥ १,२.१७४ ॥\n\nमत्स्यादिदशजन्मानि जिनो लोकायतस्तथा ।\n\nनरकाद्याः सर्वलोका गरुडा गरुडाण्डकाः ॥ १,२.१७५ ॥\n\nब्रह्माण्डाः खेचराः सर्वे भूचराश्च जलेचराः ।\n\nसम्पूज्य देवताः सर्वाः प्रणवादिनमोऽन्तकैः ॥ १,२.१७६ ॥\n\nतत्तन्नामचतुर्थ्यन्तैः पुष्पगन्धाक्षतैः प्रिये ।\n\nदेवाय वस्त्रयुगलं उपवीतद्वयं तथा ॥ १,२.१७७ ॥\n\nमधुपर्कं दिव्यगन्धमक्षतान्कुसुमानि च ।\n\nसदा कैतकवर्ज्यानि दिव्यानि विदलानि च ॥ १,२.१७८ ॥\n\nतत्पुष्पाणि च कह्लारकमलोत्पलकैरवं ।\n\nजातीचम्पकपुन्नागपूगनारङ्गकैः ॥ १,२.१७९ ॥\n\nमागधीमाधवीमल्लीयूथिकाप्रभृतीनि च ।\n\nदमनी मरुवं चैव रसेन्द्राय समर्पयेत् ॥ १,२.१८० ॥\n\nधूपं दशाङ्गं दीपं चापूपान्नं घृतपायसं ।\n\nसषड्रसानि शाकानि शुद्धगन्धोत्तमान्वितं ॥ १,२.१८१ ॥\n\nलेह्यं चोष्यादि नैवेद्यं पारदेन्द्राय दर्शयेत् ।\n\nहस्तप्रक्षालनं देवि दद्याद्गन्धोदकेन च ॥ १,२.१८२ ॥\n\nसुवासितानि पूगानि घनसारयुतानि च ।\n\nअवदातानि साग्राणि नागवल्लीदलानि च ॥ १,२.१८३ ॥\n\nमुक्ताफलोद्भवं चूर्णं ताम्बूलं च समर्पयेत् ।\n\nदर्पणं चामरद्वन्द्वं छत्रं नृत्तं च गीतकं ॥ १,२.१८४ ॥\n\nउपचारेषु सर्वेषु दद्यादाचमनं प्रिये ।\n\nसर्वोपचारान्मूलेन दद्यात्स्तोत्रं जपेच्छिवे ॥ १,२.१८५ ॥\n\nरसेन्द्रभैरवं देवं ध्यात्वा देवीं रसांकुशां ।\n\nमाहेश्वरांश्च विनतां गन्धपुष्पादिभिर्यजेत् ॥ १,२.१८६ ॥\n\nअङ्गुष्ठानामिकाभ्यां च दद्याद्गन्धोत्तमान्वितं ।\n\nबिन्दुमूलेन देवाय देव्यै च गुरुपङ्क्तये ॥ १,२.१८७ ॥\n\nक्रमादावरणस्थेभ्यो देवीभ्योऽपि च तर्पयेत् ।\n\nह्रीं आनन्दशिवमूर्तिमाराधयामि ।\n\nह्रीं परानन्दशिवमूर्तिमाराधयामि ।\n\nह्रीं परापरानन्दशिवमूर्तिमाराधयामि ।\n\nह्रीं आनन्दसिद्धमूर्तिमाराधयामि ।\n\nह्रीं परानन्दसिद्धमूर्तिमाराधयामि ।\n\nह्रीं परापरानन्दसिद्धमूर्तिमाराधयामि ।\n\nक्लीं आनन्दगुरुमूर्तिमाराधयामि ।\n\nक्लीं परानन्दगुरुमूर्तिमाराधयामि ।\n\nक्लीं परापरानन्दगुरुमूर्तिमाराधयामि ।\n\nतेभ्यो दत्त्वा प्रसादं च तैरनुज्ञापितः स्वयं ॥ १,२.१८८ ॥\n\nकुण्डल्यां आत्मतत्त्वं च विद्यातत्त्वं च नाभिगं ।\n\nहृदये शिवतत्त्वं च सर्वतत्त्वं हि तालुगं ॥ १,२.१८९ ॥\n\nत्रितत्त्वं एवं संचिन्त्य प्रसादं च समन्त्रकं ।\n\nततः प्रज्वलितं स्मृत्वा ज्योतिरन्तर्गतं प्रिये ॥ १,२.१९० ॥\n\nस्वीकुर्वीत प्रसादं च यथेष्टं सुरसेविते ।\n\nप्रीणन्ति पितरो हर्षान्मूर्छया सर्वदेवताः ॥ १,२.१९१ ॥\n\nअज्ञाना [... औ३ Zएइछेन्झ्] वप्रीतिः स एवाहं न संशयः ।\n\n<रसेन्द्रबलिक्रमः>\n\nगन्धोत्तमौदनं शुद्धक्षतजं च घृतं मधु ॥ १,२.१९२ ॥\n\nसंयोज्य पञ्चखण्डं च कृत्वा दद्यात्क्रमेण च ।\n\nदक्षिणोत्तरपूर्वासु पश्चिमायां च मध्यमे ॥ १,२.१९३ ॥\n\nतांस्तान्मन्त्रान्समुच्चार्य बलिं दद्यात्ततो नरः ।\n\nप्रणवं मायां कमलां देवीं पुत्रप्रदं ततः ॥ १,२.१९४ ॥\n\nततो वटुकनाथाख्यं कपिलं जटाभारभासुरं च ततः पिङ्गल त्रिणेत्र इमां बलिं पूजां गृह्ण गृह्ण स्वाहा ।\n\nओं ह्रीं श्रीं सिद्धयोगिनीभ्यः सर्वमातृभ्यो नमः ।\n\nओं ह्रीं श्रीं सर्वभूतेभ्यः सर्वभूतपतिभ्यो नमः ।\n\nओं ह्रीं श्रीं स्थानक्षेत्रपाल इमां बलिं पूजां गृह्ण गृह्ण स्वाहा ।\n\nओं ह्रीं श्रीं रसेन्द्र क्षेत्रपाल राजराजेश्वर इमां बलिं पूजां गृह्ण गृह्ण स्वाहा ।\n\nबलिं दद्यादिति शिवे सर्वविघ्नोपशान्तये ।\n\nततश्चाष्टोत्तरशतं जपेन्मूलं रसाग्रतः ॥ १,२.१९५ ॥\n\nततः स्तोत्रं जपेद्देवि रसभैरवतुष्टये ।\n\nसंतुष्टाः सर्वदेवाः स्युः तुष्टे तु रसभैरवे ॥ १,२.१९६ ॥\n\nअयं नित्यार्चनविधिः प्रोक्तः सर्वत्र दुर्लभः ।\n\n<पारदपूजाफलम्>\n\nविद्धि मां पारदं देवि तत्स्मर्ता मत्समः प्रिये ॥ १,२.१९७ ॥\n\nपारदस्त्वधिको मत्तो मदीयत्वाच्च सारतः ।\n\nरसस्य स्मरणं पुण्यं दर्शनं स्पर्शनं तथा ॥ १,२.१९८ ॥\n\nपूजनं भक्षणं दानं षोढा पुण्यमुदीरितं ।\n\nसात्त्विकं राजसं चैव तामसं त्रिविधं वपुः ॥ १,२.१९९ ॥\n\nसात्त्विकं मुक्तिदं शुभ्रं बालं द्विभुजमण्डितं ।\n\nपूर्णपात्रं सूक्ष्मदण्डं द्विनेत्रं किङ्किणीस्रजं ॥ १,२.२०० ॥\n\nराजसं भुक्तिदं रक्तं किरीटशशिशेखरं ।\n\nचतुर्भुजं च तरुणं नीलकण्ठं त्रिलोचनं ॥ १,२.२०१ ॥\n\nसर्वैश्वर्यप्रदं ध्यायेत्शूलपात्रवराभयं ।\n\nतामसं कृष्णवर्णं च ज्वलदूर्ध्वशिरोरुहं ॥ १,२.२०२ ॥\n\nअष्टादशभुजं त्र्यक्षं पूर्वोक्तं चिन्तयेद्रसं ।\n\nसर्वसिद्धिप्रदं देवि सर्वकामफलप्रदं ॥ १,२.२०३ ॥\n\nस्मरणं रसराजस्य सर्वोपद्रवनाशनं ।\n\nहृदम्भोजस्थितं ध्यायेन्नश्यन्त्येनांसि भैरवि ॥ १,२.२०४ ॥\n\nदर्शनं पारदेन्द्रस्य हन्ति पापं त्रिकालजं ।\n\nसेतुकेदारपर्यन्तदिव्यलिङ्गौघदर्शने ॥ १,२.२०५ ॥\n\nयत्पुण्यं लभते मर्त्यः तत्कोटिगुणितं भवेत् ।\n\nपृथिव्यां सर्वतीर्थेषु सागरान्तेषु दर्शनात् ॥ १,२.२०६ ॥\n\nस्नानपानादिभिः पुण्यं तत्कोटिगुणितं भवेत् ।\n\nगोहत्यानियुतं देवि भ्रूणहत्याशतानि च ॥ १,२.२०७ ॥\n\nब्रह्महत्यासहस्राणि नश्यन्ति रसदर्शनात् ।\n\nगवां कोटिप्रदानेन स्वर्णकोटिशतेन च ॥ १,२.२०८ ॥\n\nअश्वमेधसहस्रेण यत्पुण्यं तच्च दर्शनात् ।\n\nरसस्य स्पर्शनं हन्यादगम्यागमनं प्रिये ॥ १,२.२०९ ॥\n\nपरद्रव्यापहारं च पापं प्राणिवधार्जितं ।\n\nसप्तद्वीपे धरण्यां च पाताले गगने दिवि ॥ १,२.२१० ॥\n\nयान्यर्चयति लिङ्गानि तत्पुण्यं रसपूजया ।\n\nस्वायंभुवेषु लिङ्गेषु दिव्येषु कृतपूजया ॥ १,२.२११ ॥\n\nयत्पुण्यं रसलिङ्गस्य पूजया तत्फलं भवेत् ।\n\nयोगिनोऽष्टाङ्गनिरता यत्पदं ब्रह्मवादिनः ॥ १,२.२१२ ॥\n\nतत्पदं समवाप्नोति रसलिङ्गस्य पूजया ।\n\nकुंकुमागरुकस्तूरीकर्पूरान्तर्गतं रसं ॥ १,२.२१३ ॥\n\nमूर्छितं रसलिङ्गाय दद्यादिष्टार्थसिद्धये ।\n\nभक्षणाद्रसराजस्य सर्वपापं विनश्यति ॥ १,२.२१४ ॥\n\nअनादिमायामलिनमात्मानं च विशोषयेत् ।\n\nभवरोगं हरेच्छीघ्रं त्रितापं च विनाशयेत् ॥ १,२.२१५ ॥\n\nरसराजस्य दानेन चतुरब्ध्यन्तमेदिनीं ।\n\nमहामेरुसमं स्वर्णं दत्त्वा यत्तत्फलं भवेत् ॥ १,२.२१६ ॥\n\nब्रह्मरूपी शुद्धरसो विष्णुरूपी स मूर्छितः ।\n\nभस्मीकृतो रुद्ररूपी बद्धः सूतः सदाशिवः ॥ १,२.२१७ ॥\n\nकामरूपी जलूकाभः कालरूपी च दोषवान् ।\n\nमूर्छितो भस्मितो बद्धः पारदेन्द्रो महेश्वरि ॥ १,२.२१८ ॥\n\nव्याधिमृत्युदरिद्रत्वं हरतेऽसौ कृपाकरः ।\n\n<रसेन्द्रस्तोत्रम्>\n\nददासि त्वं रसेन्द्राशु शब्दस्पर्शनधूमतः ॥ १,२.२१९ ॥\n\nस्वर्णमर्बुदकोट्यन्तं त्राहि खेचरसिद्धिद ।\n\nनमस्ते कालकालाय नमः सर्वगुणात्मने ॥ १,२.२२० ॥\n\nवलीपलितनाशाय महावीर्यप्रदायिने ।\n\nनमः शस्त्रास्त्रहन्त्रे च मायाम्भोनिधिपारद ॥ १,२.२२१ ॥\n\nपारदेन्द्र नमस्तुभ्यं कामिनीकेलिमन्मथ ।\n\nसुधारूप त्रिदोषघ्न नमस्ते षड्रसात्मने ॥ १,२.२२२ ॥\n\nघनत्वात्पृथिवीरूप द्रवत्वाज्जलरूपिणे ।\n\nतेजोऽधिकत्वात्तेजस्विन्चाञ्चल्याद्वायुरूपिणे ॥ १,२.२२३ ॥\n\nसूक्ष्मत्वाद्रसरूपाय नमस्ते भूतरूपिणे ।\n\nनमस्ते योगयोग्याय प्रसीदामरवन्दित ॥ १,२.२२४ ॥\n\nवेदगोद्विजराजेन्द्रगुरुवीरादिहिंसया ।\n\nसम्भूतक्षयकुष्ठादीन्रोगान्हरसि पावन ॥ १,२.२२५ ॥\n\nनष्टेन्द्रियार्थानज्ञानान्त्राता त्वमसि पारद ।\n\nसर्वौषधीभ्योऽप्यधिको ह्यणुमात्रोपयोगतः ॥ १,२.२२६ ॥\n\nएकोऽपि सर्वदोषघ्नोऽरुचिनाशन ते नमः ।\n\nत्वया सृष्टा महेन्द्राद्याः सुरा ब्रह्मादयः कलाः ॥ १,२.२२७ ॥\n\nचन्द्रार्कग्रहनक्षत्रशिवभैरवशक्तयः ।\n\nज्ञानाज्ञानगुणा लोका गन्धर्वोरगराक्षसाः ॥ १,२.२२८ ॥\n\nदिव्यौषधानि सर्वाणि सर्वसिद्धिकराण्यपि ।\n\nसूतेन्द्र भवतः श्रीमन्कलां नार्हन्ति षोडशीं ॥ १,२.२२९ ॥\n\nप्रत्यक्षशम्भो सूतेन्द्र किमन्यैर्भवति स्थिते ।\n\nअणिमादिगुणोपेते नानासिद्धिप्रदायके ॥ १,२.२३० ॥\n\nयोगिनो हेममुख्यानि लोहान्यक्षयतां सदा ।\n\nअमृतत्वं प्राप्नुवन्ति सेवया तत्र कोज्वल ॥ १,२.२३१ ॥\n\nदृश्यादृश्यस्वरूपं त्वां भोगमोक्षप्रदं परं ।\n\nयो न जानाति सूतेन्द्र स मां वेत्ति कथं नरः ॥ १,२.२३२ ॥\n\nगुरुर्माता पिता भ्राता धनं विद्या गतिः सुहृत् ।\n\nरस त्वमेव भूतानां त्वत्तः कोऽन्यो हितंकरः ॥ १,२.२३३ ॥\n\nरसेन्द्र तव योगे च शास्त्रे स्तोत्रे रसायने ।\n\nयस्तु भक्तियुतो लोके स एवाहं न संशयः ॥ १,२.२३४ ॥\n\nब्रह्मज्ञानेऽपि निष्णातो यस्त्वां निन्दति पारद ।\n\nत्याज्योऽसौ सर्वलोकेषु नैवाहं रक्षितुं क्षमः ॥ १,२.२३५ ॥\n\nयस्त्वां नास्तीति च वदेत्तस्य सिद्धिर्न कुत्रचित् ।\n\nयस्त्वामस्तीति च वदेत्तस्य सिद्धिर्भवेत्सदा ॥ १,२.२३६ ॥\n\nरसेन्द्रं यस्तु लोकेऽस्मिन्कुलीनो वाधमान्वयः ।\n\nसंस्कृतं कुरुते सूत त्वामष्टादशकर्मभिः ॥ १,२.२३७ ॥\n\nस पुण्यः स व्रती धन्यः स श्लाघ्यः स च बुद्धिमान् ।\n\nस पुमान्स च सर्वज्ञः स सिद्धः स च दैवतं ॥ १,२.२३८ ॥\n\nतत्कुलं पावनं भूमिः पुण्या राजा जयान्वितः ।\n\nतत्पुरं सोत्सवं नित्यं कृतार्था च तदम्बिका ॥ १,२.२३९ ॥\n\nतस्य संदर्शनं पुण्यं स्पर्शनं भाषणं तथा ।\n\nप्रत्यक्षादिप्रमाणेन पारद त्वं सदाशिवः ॥ १,२.२४० ॥\n\nत्वत्तो देहादि लोहानि वज्रत्वं यान्ति हेमतां ।\n\nरसेन्द्र त्वत्प्रसादेन मानिन्यो मृगलोचनाः ॥ १,२.२४१ ॥\n\nचक्रवाकसमोत्तुङ्गपीनवृत्तस्तनोज्ज्वलाः ।\n\nचञ्चला मन्मथासक्ता विद्रुमाधरशोभिताः ॥ १,२.२४२ ॥\n\nशुकतुण्डप्रतीकाशवक्रतीक्ष्णनखाङ्कुराः ।\n\nशिरीषमालासुभुजाः चम्पकस्रक्समप्रभाः ॥ १,२.२४३ ॥\n\nनिम्ननाभिसमुद्भूतरोमराजिविराजिताः ।\n\nसर्वाङ्गसौष्ठवाः कान्ताः स्निग्धा वश्या भवन्ति च ॥ १,२.२४४ ॥\n\nसूतेन्द्र शुष्ककाष्ठानां राशिमग्निर्यथा दहेत् ।\n\nतथैव जन्मदारिद्र्यमृत्युदुःखमहामयान् ॥ १,२.२४५ ॥\n\nजारणार्थेऽग्निमध्ये त्वां धारयेत्कति वासरान् ।\n\nतावत्कल्यसहस्राणि शिवलोके सुखं वसेत् ॥ १,२.२४६ ॥\n\nतव कार्येषु सूतेन्द्र किंचिद्द्रव्यं व्ययेन्नरः ।\n\nतेषां ददासि तद्वित्तं कोटिकोटिगुणाधिकं ॥ १,२.२४७ ॥\n\nपरमा पारदी विद्या सर्वलोकेषु दुर्लभा ।\n\nभोगमोक्षप्रदा पुण्या पुत्रारोग्यप्रवर्धनी ॥ १,२.२४८ ॥\n\nये त्वां निन्दन्ति सूतेन्द्र मार्जालखरवायसाः ।\n\nजम्बूका ऋषभाः श्वानः क्लीबान्धबधिरा जडाः ॥ १,२.२४९ ॥\n\nमूकाः कुब्जाः पङ्गवश्च व्यङ्गा वन्ध्याश्च रोगिणः ।\n\nकैवर्ताः पापकर्माणो जायन्तेऽनेकजन्मसु ॥ १,२.२५० ॥\n\nभवतो निन्दकैः सार्धं भाण्डपक्वान्नमिश्रणं ।\n\nयः कुर्यादासनं शय्यां भोजनालापसंगतिं ॥ १,२.२५१ ॥\n\nस पापिष्ठो भवेत्त्याज्यः सर्वधर्मबहिष्कृतः ।\n\nइति स्तोत्रं मया प्रोक्तं पारदेन्द्रस्य भैरवि ॥ १,२.२५२ ॥\n\nयः पठेत्शृणुयाद्भक्त्या त्रिसन्ध्यं रससिद्धये ।\n\nब्रह्महत्यादिपापैश्च पातकैरुपपातकैः ॥ १,२.२५३ ॥\n\nत्रिकर्मकलिभिर्देवि मुच्यते नात्र संशयः ।\n\nघोरे युद्धे महारण्ये दिग्भ्रमे शत्रुसंकटे ॥ १,२.२५४ ॥\n\nनदीप्रतरणे देवि चोरव्याघ्रादिसङ्कटे ।\n\nजपेत्स्तोत्रमिदं देवि ध्यात्वा श्रीरसभैरवं ॥ १,२.२५५ ॥\n\nइति स्तुत्वा सूतराजं सर्वं कर्म समर्पयेत् ।\n\nरसो दाता रसो भोक्ता रसः कर्ता च कारणं ॥ १,२.२५६ ॥\n\nरसो होता च हव्यं च सर्वव्यापी रसः सदा ।\n\nअनेनैव च मन्त्रेण रसेन्द्राय समर्पयेत् ॥ १,२.२५७ ॥\n\nततो न्यासं च मूलेन कुर्याद्ध्यात्वा च पूर्ववत् ।\n\nसंहारमुद्रां कृत्वाथ वहेन्नद्यां रसेश्वरं ॥ १,२.२५८ ॥\n\nहृत्पद्मे स्थापयेद्देवं साङ्गावरणशक्तिकं ।\n\nशिवोऽहमिति सद्भावं चिन्तयेद्रसदेशिकः ॥ १,२.२५९ ॥\n\nपूजास्थानं च संमार्ज्य प्रोक्षयेदुदकेन च ।\n\nततो होमालयं प्राप्य समाचम्य च देशिकः ॥ १,२.२६० ॥\n\nशालायामग्निदिग्भागे योनिकुण्डे त्रिमेखलं ।\n\nदर्भैः प्रागुदगग्रैश्च परिस्तीर्णं यथाविधि ॥ १,२.२६१ ॥\n\nन्यासं मूलेन संकल्प्य प्राणायामं विधाय च ।\n\nपञ्चभूसंस्कृतं कृत्वा स्वस्त्रिया वा द्विजेन वा ॥ १,२.२६२ ॥\n\nआनीय वह्निं निक्षिप्य कुण्डे प्रज्वालयेत्ततः ।\n\nवह्निं पिङ्गजटाजूटं त्रिनेत्रं शुक्लवाससं ॥ १,२.२६३ ॥\n\nरक्ताम्भोजस्थितं देवं माल्याभरणभूषितं ।\n\nसप्तहस्तं चतुःशृङ्गं द्विशीर्षं च त्रिपादकं ॥ १,२.२६४ ॥\n\nत्रिधा बद्धं च ऋषभं शक्त्याद्यायुधधारिणं ।\n\nध्यात्वा तस्यार्घ्यपाद्यादि कुर्यात्सर्वोपचारकं ॥ १,२.२६५ ॥\n\nगन्धाक्षतसुपुष्पैश्च पूजयेज्जातवेदसं ।\n\nतस्मिन्नावाहयेद्देवं संचिन्त्य रसभैरवं ॥ १,२.२६६ ॥\n\nन्यासं देवस्य कुर्वीत मूलमन्त्रेण होमयेत् ।\n\nतिलाज्यव्रीहिभिर्मन्त्रं शतमष्टोत्तरं प्रिये ॥ १,२.२६७ ॥\n\nअष्टाविंशति वा कुर्यात्मूलात्पूर्वाहुतिं हुनेत् ।\n\nप्राणायामं ततो न्यासं कृत्वा च हृदि धारणं ।\n\nएवं नित्यार्चनविधिः प्रोक्तस्तव सुरार्चिते ॥ १,२.२६८ ॥\n\nâक्, १, ३\n\n<रसदीक्षाक्रमः>\n\nअथ दीक्षां प्रवक्ष्यामि सर्वसिद्धिप्रदायिनीं ।\n\nसा च पञ्चविधा प्रोक्ता समयादिविभेदतः ॥ १,३.१ ॥\n\nसमया प्रथमा दीक्षा साधकाख्या द्वितीयका ।\n\nनिर्वाणाख्या तृतीया च चतुर्थ्याचार्यसंज्ञका ॥ १,३.२ ॥\n\nपञ्चमी सिद्धसंज्ञा च प्रायशो दुर्लभा नृणां ।\n\nपूर्वोक्तलक्षणोपेतः शिष्यो भक्तिनतः शुचिः ॥ १,३.३ ॥\n\nगुरुं प्रणम्य चाष्टाङ्गं स्तुत्वा च बहुधा ततः ।\n\nअनुगृह्णीष्व मे दीक्षामिति विज्ञापयेद्गुरुं ॥ १,३.४ ॥\n\nदीक्षां च विधिवत्प्राप्य शिष्यः सर्वार्थदृग्भवेत् ।\n\n<दीक्षायोग्याः शुभतिथ्यादयः>\n\nअश्विनीमूलरेवत्यो मृगः पुण्यः पुनर्वसुः ॥ १,३.५ ॥\n\nरोहिणी श्रवणो मैत्रं हस्तः स्यादुत्तरात्रयं ।\n\nमघाश्विनी श्रेष्ठतमा दीक्षाकर्मणि तारकाः ॥ १,३.६ ॥\n\nतृतीया पञ्चमी चैव सप्तमी च चतुर्दशी ।\n\nअष्टमी पौर्णमासी च दशमी च त्रयोदशी ॥ १,३.७ ॥\n\nएतास्तु तिथयो मुख्याः सौम्येन्दुगुरुभार्गवाः ।\n\nआदित्य इति वारेषु रसदीक्षा सुशोभना ॥ १,३.८ ॥\n\n<समयादीक्षाक्रमः>\n\nशुक्लपक्षे सुयोगे च करविष्टिविवर्जिते ।\n\nचन्द्रताराबलोपेतविषुवायनसंक्रमे ॥ १,३.९ ॥\n\nग्रहणे शिवरात्रे च जन्मर्क्षे सुमुहूर्तके ।\n\nशुभग्रहे सिद्धयोगे दद्याद्दीक्षां गुरूत्तमः ॥ १,३.१० ॥\n\nरसशालां प्रविश्याथ सर्वोपकरणोज्ज्वलां ।\n\nपुष्पमालासमाकीर्णामुत्तोरणपताकिनीं ॥ १,३.११ ॥\n\nनित्यपूजाग्निकार्यं च कृत्वा दीक्षाक्रमं भजेत् ।\n\nदेवस्य दक्षिणे पार्श्वे विस्तरे तण्डुलान्श्रितान् ॥ १,३.१२ ॥\n\nचतुरश्रं च तन्मध्ये क्षिपेत्प्रस्थं सुतण्डुलं ।\n\nतदूर्ध्वं विन्यसेत्कुम्भं सितसूत्रेण वेष्टितं ॥ १,३.१३ ॥\n\nवासोभ्यां वेष्टितं सूतपञ्चरत्नसमन्वितं ।\n\nपञ्चमृत्पल्लवत्वग्भिः पावितं जलपूरितं ॥ १,३.१४ ॥\n\nदूर्वागन्धोत्तमतिलहेमदर्भाक्षतान्वितं ।\n\nशिवसंज्ञमिदं कुम्भं शिवरूपं विचिन्तयेत् ॥ १,३.१५ ॥\n\nतद्वामभागे संस्थाप्य वर्धनीसंज्ञकं घटं ।\n\nशक्तिरूपं च पूर्वोक्तसर्वद्रव्यसमन्वितं ॥ १,३.१६ ॥\n\nपरितः सर्वतोभद्रं श्रीगौरीतिलकं लिखेत् ।\n\nनन्द्यावर्तं स्वस्तिकं च पञ्चवर्णविराजितं ॥ १,३.१७ ॥\n\nप्रक्षाल्य पादौ पाणी च समाचम्य गुरूत्तमः ।\n\nनिजासनं समासाद्य प्राणायामत्रयं तथा ॥ १,३.१८ ॥\n\nशिष्यस्यास्यायुरारोग्यसंपत्संतानवृद्धये ।\n\nमुक्तये चाष्टसिद्ध्यै च संकल्प्याभ्यर्चयेच्छिवं ॥ १,३.१९ ॥\n\nगन्धपुष्पाक्षैर्धूपैर्दीपैर्नैवेद्यदर्शनैः ।\n\nशिवकुम्भं वर्धनीं च पूजयेत्सोपचारकं ॥ १,३.२० ॥\n\nरसाङ्कुशीं मूलमन्त्रं प्रजपेच्च सहस्रकं ।\n\nतद्दशांशं हुनेत्कुण्डे त्रिकोणे लक्षणान्विते ॥ १,३.२१ ॥\n\nफलं त्रिमधुसंयुक्तं ततो गन्धोत्तमान्वितं ।\n\nक्रमादावृतिदेवांश्च चतुर्थ्यां स्वस्वनामकं ॥ १,३.२२ ॥\n\nस्वाहान्तं प्रणवादिं च समुच्चार्य हुनेद्धविः ।\n\nशिवत्रयं पुरा देवि ततः सिद्धत्रयं यजेत् ॥ १,३.२३ ॥\n\nततो गुरुत्रयं देवि कुलवृद्धान्गुरूत्तमः ।\n\nयोगिनीं पूजयित्वा तु लब्धानुज्ञो गुरुस्ततः ॥ १,३.२४ ॥\n\nस शक्तिमानन्दशिवमूर्तिमाराधयामि च ।\n\nतथा परानन्दशिवमूर्तिमाराधयामि च ॥ १,३.२५ ॥\n\nएवं त्रिसिद्धमूर्तिं च श्रीबीजसहितं यजेत् ।\n\nएवं त्रिगुरुमूर्तिं च मारबीजयुतं यजेत् ॥ १,३.२६ ॥\n\nतत्त्वत्रयं गृहीत्वा च पुनर्न्यासं समाचरेत् ।\n\nस्वयं शिवतनुर्भूत्वा शिवोऽहमिति भावयेत् ॥ १,३.२७ ॥\n\nहृष्टं शक्तियुतं शिष्यं शिवद्रष्टा विलोकयेत् ।\n\nस्ववामपार्श्वे संस्थाप्य तन्मूर्धनि विनिक्षिपेत् ॥ १,३.२८ ॥\n\nमूलाभिमन्त्रितं भस्म तन्नेत्रं वस्त्ररोधितं ।\n\nकृत्वा तन्मूर्ध्नि संप्रोक्ष्य शिववर्धनिवारिणा ॥ १,३.२९ ॥\n\nत्रिधा स्वदक्षिणे हस्ते शिवं सावरणं यजेत् ।\n\nविज्ञेयः शिवहस्तोऽयं भवपाशनिकृन्तनः ॥ १,३.३० ॥\n\nअङ्कुशीमूलमन्त्रं च त्रिवारं च समुच्चरेत् ।\n\nशिष्यदक्षिणकर्णे च कुर्यान्मन्त्रोपदेशकं ॥ १,३.३१ ॥\n\nपूर्वं गणपतेर्मन्त्रं क्षेत्रपालमनुं ततः ।\n\nऋषिस्तु गणकश्छन्दो न्यृचिद्गायत्रिका स्मृतं ॥ १,३.३२ ॥\n\nदेवो गणपतिर्ज्ञेयो न्यासं बीजाक्षरेण च ।\n\nआदिवर्गतृतीयार्णं सार्धचन्द्रं गणाख्यकं ॥ १,३.३३ ॥\n\nपतिं चतुर्थ्या संयुक्तं नमोऽन्तं मनुमुच्चरेत् ।\n\nपाशाङ्कुशं मोदकं च बिभ्राणं स्वविपाणकं ॥ १,३.३४ ॥\n\nगजाननं प्रवालाभं मकुटेन्दुकलाधरं ।\n\nतुन्दिलं गणनाथं च ध्यात्वा लक्षं जपेन्मनुं ॥ १,३.३५ ॥\n\nदशांशं तर्पणं होमं सगुडं सतिलं हुनेत् ।\n\nकषबिन्दुयुतं क्षेत्रपालं च सचतुर्थिकं ॥ १,३.३६ ॥\n\nनमोऽन्तं मनुमुच्चार्य न्यासं बीजाक्षरेण च ।\n\nछन्दः पङ्क्तिर्मुनिर्ज्ञेयो भृगुर्देवश्च भैरवः ॥ १,३.३७ ॥\n\nचतुर्भुजं शूलपात्रवरदाभयशोभितं ।\n\nकालाम्बुदनिभं नागभूषणं किङ्किणीस्रजं ॥ १,३.३८ ॥\n\nत्रिनेत्रं वक्रदंष्ट्रं च ध्यात्वा लक्षं जपेन्मनुं ।\n\nदशांशं तर्पणं होमं पायसं त्रिमधुप्लुतं ॥ १,३.३९ ॥\n\nहुनेदिति समादिश्य सामयाचारिकं भजेत् ।\n\nदेवतापरिचर्यां च शुश्रूषां च गुरोः कुरु ॥ १,३.४० ॥\n\nअतन्द्रितो जपं कुर्यात्शास्त्रश्रवणमादरात् ।\n\nपूर्वोक्ताचारमार्गेण निरतो भव संततं ॥ १,३.४१ ॥\n\nप्रह्वः कृताञ्जलिर्भूत्वा करिष्यामि तथा प्रभो ।\n\nधन्योऽहं कृतकृत्योऽस्मि श्रीनाथ त्वत्प्रसादतः ॥ १,३.४२ ॥\n\nइति विज्ञापयेच्छिष्यः समयाचारबृंहितः ।\n\nप्रातस्तरां समुत्थाप्य गुरूंश्च शिरसि स्मरेत् ॥ १,३.४३ ॥\n\nनिवेद्यावश्यकं कर्म स्नातः संध्यां समाचरेत् ।\n\nनद्यास्तीर्थे तटाके वा पुष्करिण्यां शुचौ जले ॥ १,३.४४ ॥\n\nउपस्पृश्य च संकल्प्य नित्यतर्पणमाचरेत् ।\n\nआदौ शिवत्रयं विघ्ननाथं क्षेत्राधिपं हरिं ॥ १,३.४५ ॥\n\nब्रह्माणं भास्करादींश्च ग्रहान्दुर्गां च मातृकाः ।\n\nभैरवानसिताङ्गादीन्ततः सिद्धत्रयं वदेत् ॥ १,३.४६ ॥\n\nआदिनाथं मीननाथं गोरक्षं कोङ्कणेश्वरं ।\n\nजालन्ध्रेशं कन्धनीशं ओड्डीशं चिञ्चिणीश्वरं ॥ १,३.४७ ॥\n\nचौरङ्गिं एतान्नाथाख्यान्नव संतर्पयेत्ततः ।\n\nचौरङ्गिं चर्पटिं घोडाचूलिं रामद्वयं ततः ॥ १,३.४८ ॥\n\nभोलगोविन्दसिद्धं च व्याडिं नागार्जुनं तथा ।\n\nकोरण्डं शूर्पकर्णं च मुक्तायीं रेवणं तथा ॥ १,३.४९ ॥\n\nसिद्धं कुक्कुरपादं च शूर्पपादं कणैरिकं ।\n\nसिद्धं किङ्किणिकाख्यं च सिद्धान्षोडश तर्पयेत् ॥ १,३.५० ॥\n\nततो गुरुत्रयं तर्प्य मातरं पितरं गुरुं ।\n\nआचार्यं भ्रातरं मित्रं तर्प्य चान्यान्कुलोद्भवान् ॥ १,३.५१ ॥\n\nतर्पयेद्विधिनाचम्य देवताराधनं ततः ।\n\nनद्यास्तीरे तटाके वा गोष्ठे देवालये तथा ॥ १,३.५२ ॥\n\nशुचिस्थले वा संस्तीर्य सैकतं वर्तुलाकृतिं ।\n\nआवाहयेद्दिनाधीशं पाटलं शिवरूपिणं ॥ १,३.५३ ॥\n\nद्विनेत्रपद्मयुगलधारिणं द्विभुजं परं ।\n\nरक्तस्रगम्बरालेपभूषापद्मासनोज्ज्वलं ॥ १,३.५४ ॥\n\nध्यात्वार्चयेद्रक्तपुष्पैस्ततो विघ्नेशभैरवौ ।\n\nध्यात्वा पूर्वोक्तवत्तौ द्वौ रक्तपुष्पैः समर्चयेत् ॥ १,३.५५ ॥\n\nअष्टाङ्गदण्डप्रणतिं कुर्यात्द्वादशवारकं ।\n\nपुनः संस्थापयेत्स्वान्ते सेवायै स्वगुरोर्व्रजेत् ॥ १,३.५६ ॥\n\nइत्युक्ता समया दीक्षा साधका कथ्यतेऽधुना ।\n\n<साधकदीक्षा>\n\nसमयाचारनिरतं सच्छिष्यं पक्वमानसं ॥ १,३.५७ ॥\n\nदीक्षयेत्सुदिने लग्ने दीक्षया साधकाख्यया ।\n\nकुर्यान्नैमित्तिकीं पूजां शिष्यमावाहयेद्गुरुः ॥ १,३.५८ ॥\n\nस्वयं शिवतनुः शिष्यं गौरीगर्भगतं स्मरेत् ।\n\nभूमौ विभूतिं संस्तीर्य तस्मिन्कोणत्रयं लिखेत् ॥ १,३.५९ ॥\n\nतत्रोपवेश्य शिष्यं च बन्धयित्वा विलोचने ।\n\nगर्भाधानं पुंसवनं सीमन्तोन्नयनं ततः ॥ १,३.६० ॥\n\nजातकर्म च दीक्षाङ्गं नामधेयं च कल्पयेत् ।\n\nव्रतकर्मणि सम्प्रोक्ष्य मूलमन्त्रेण भस्मना ॥ १,३.६१ ॥\n\nगौरीपुत्रं भावयित्वा तस्य दीक्षां प्रकल्पयेत् ।\n\nशिवदृष्ट्या विलोक्यामुं शिवभस्म च मूर्धनि ॥ १,३.६२ ॥\n\nनिधाय मूलमन्त्रं च पूजयेद्दशवारकं ।\n\nतस्य दक्षिणकर्णे च उपदिश्याद्दशाक्षरं ॥ १,३.६३ ॥\n\n<रसगायत्री>\n\nरसेन्द्रभैरवं मन्त्रं गायत्रीं रससंज्ञिकां ।\n\nस बिन्दुहुतभुग्बीजं रसेन्द्रस्य पदं ततः ॥ १,३.६४ ॥\n\nभैरवं च चतुर्थ्यन्तं कर्मास्त्रं च दशांशकं ।\n\nवह्निबीजं दीर्घयुक्तं करन्यासं समाचरेत् ॥ १,३.६५ ॥\n\nअघोराख्य ऋषिश्छन्दो विराड्देवो महेश्वरः ।\n\nपूर्वसेवाजपं लक्षं दशांशं होमतर्पणं ॥ १,३.६६ ॥\n\nतिलाज्यव्रीहिभिः कुर्याद्धोमं निश्चलमानसः ।\n\nपूर्वोक्तां रसगायत्रीं जपेल्लक्षं च तर्पणं ॥ १,३.६७ ॥\n\nहुनेद्दशांशमाज्येन सतिलव्रीहिभिः प्रिये ।\n\nदद्याच्छिष्यायाक्षमालां रसलिङ्गं रसागमं ॥ १,३.६८ ॥\n\nपूर्वोक्ताचारवान्भूत्वा रसलिङ्गं समर्चयेत् ।\n\nस्वशास्त्रार्थावगमनं कुर्यात्सूतेन्द्रसंस्कृतिं ॥ १,३.६९ ॥\n\nगुरुसेवारतं नित्यं शिष्यमाज्ञापयेदिति ।\n\nशिष्यो बद्धाञ्जलिर्नम्रस्तवाज्ञां आचराम्यहं ॥ १,३.७० ॥\n\nइत्युक्ता साधका दीक्षा निर्वाणाख्या प्रशस्यते ।\n\n<निर्वाणदीक्षा>\n\nकृतनित्यक्रियः पूर्वं कृतनैमित्तिकार्चनः ॥ १,३.७१ ॥\n\nपूर्ववच्छिवकुम्भादि वर्धनीं स्थापयेत्क्रमात् ।\n\nस्ववामे भस्म संस्तीर्य षट्कोणं भूगृहं लिखेत् ॥ १,३.७२ ॥\n\nशिष्यं संवेश्य कुम्भस्थजलैः संप्रोक्षयेद्गुरुः ।\n\nमूलाभिमन्त्रितं भस्म तस्य मूर्ध्नि निक्षिपेत् ॥ १,३.७३ ॥\n\nगन्धपुष्पाक्षतं दद्यात्बध्नीयाद्दक्षिणे करे ।\n\nकङ्कणं चरणाङ्गुष्ठब्रह्मरन्ध्रान्तमानकं ॥ १,३.७४ ॥\n\nसूत्रं तन्मूलमन्त्रेण मन्त्रितं सुरभीकृतं ।\n\nशिवहस्तं च तन्मूर्ध्नि निधाय गुरुसत्तमः ॥ १,३.७५ ॥\n\nरसांकुशां द्वादशार्णां उपदिश्यान्मनुं परं ।\n\nरसभैरवदैवत्यं दद्याच्छिष्याय देशिकः ॥ १,३.७६ ॥\n\nऋषिश्छन्दो देवता च न्यासं पूर्वोक्तवत्प्रिये ।\n\nतर्पणं चाथ होमं च ध्यानं कुर्याच्च पूर्ववत् ॥ १,३.७७ ॥\n\nउत्थाय च गुरुं नत्वा बहुशः स्तोत्रमुच्चरेत् ।\n\nगुरुः शिष्याय वै दद्याद्व्याघ्रचर्मासनं च यत्र ॥ १,३.७८ ॥\n\nभस्त्रिकां वस्त्रसम्पूर्णां दद्याद्भैषज्यभस्त्रिकां ।\n\nरसागमं पाठयित्वा भव शिष्य चिकित्सकः ॥ १,३.७९ ॥\n\nरुद्ररूपी भवान्जातः सर्वभूतहितो भव ।\n\nइत्यादिशेद्गुरुः शिष्यं शिष्यो हृष्टमनास्ततः ॥ १,३.८० ॥\n\nकृतकृत्योऽस्मि पूतोऽस्मि तीर्णसंसारसागरः ।\n\nइति विज्ञापयेच्छिष्यः स्तुत्वा च बहुधा गुरुं ॥ १,३.८१ ॥\n\nप्रोक्ता निर्वाणदीक्षेयं अथाचार्याभिषेचनं ।\n\n<आचार्यदीक्षा>\n\nनिर्वाणदीक्षितस्यास्य शिष्यस्यापि महात्मनः ॥ १,३.८२ ॥\n\nआचार्यदीक्षां कुर्वीत यथावद्गुरुसत्तमः ।\n\nयथा निर्वाणदीक्षायास्तथा सर्वं प्रकल्पयेत् ॥ १,३.८३ ॥\n\nविशेषाच्छिववर्धन्योः पुरतः स्थापयेद्घटं ।\n\nरूप्यगन्धादिलोहाशादिव्यौषधगणान्वितं ॥ १,३.८४ ॥\n\nशिवकुम्भवदन्यच्च सर्वमस्मिन्विनिक्षिपेत् ।\n\nगुरुकुम्भं जपेत्स्पृष्ट्वा मूलमष्टोत्तरं शतं ॥ १,३.८५ ॥\n\nगुरुकुम्भमिमं विद्धि गुरुमन्त्रेण पूजयेत् ।\n\nआवाहनासनार्घ्याद्यैरुपचारैश्च षोडशैः ॥ १,३.८६ ॥\n\nशिवादिपङ्क्तिं तत्रैव पूजयेद्गुरुणा सह ।\n\nयथापूर्वं समासीनं शिष्यं चैकाग्रमानसं ॥ १,३.८७ ॥\n\nपूर्ववच्छिववर्धन्योरम्बुना परिषेचयेत् ।\n\nपूर्ववच्छिवहस्तं च मूलमन्त्रोपदेशकं ॥ १,३.८८ ॥\n\nकृत्वा तदुत्तमाङ्गे च गुरुपङ्क्तिं गुरुं तथा ।\n\nआवाहनाद्यैः सम्पूज्य गन्धस्रग्दीपकैः ॥ १,३.८९ ॥\n\nफलगन्धोत्तमोपेतैर्नैवेद्यैः पूजयेत्क्रमात् ।\n\nगुरुः कुम्भजलैः कुर्यात्प्रोक्षणं पञ्चपल्लवैः ॥ १,३.९० ॥\n\nमूलमन्त्रेण शतधा शिवपङ्क्त्या त्रिसप्तधा ।\n\nतथैव सिद्धपङ्क्त्या च गुरुपङ्क्त्या तथैव च ॥ १,३.९१ ॥\n\nशिष्याय गुरुभक्ताय शक्तियुक्ताय धीमते ।\n\nहारकेयूरकटकमुद्रिकामकुटानि च ॥ १,३.९२ ॥\n\nवाहनासनसच्छत्रचामरव्यजनानि च ।\n\nमणिकुण्डलयुग्मं च भूत्याढ्यं पात्रमक्षयं ॥ १,३.९३ ॥\n\nसशिरस्त्राणमुष्णीषं पट्टकूर्पासमुत्तमं ।\n\nयोगपट्टं योगदण्डं तथैवोड्याणबन्धनं ॥ १,३.९४ ॥\n\nदद्यात्तस्मै तथैवाज्ञां त्वमाचार्योऽसि संप्रति ।\n\nईश्वरोऽस्यद्य धन्योऽसि सर्वेषां देशिको भव ॥ १,३.९५ ॥\n\nरसागमानां दिव्यानां व्याख्याता भव तत्त्ववित् ।\n\nइत्यादिशेद्गुरुः शिष्यं प्रणतं गुरुवत्सलं ॥ १,३.९६ ॥\n\nइति चाचार्यदीक्षेयं सिद्धदीक्षाद्य कथ्यते ।\n\n<सिद्धदीक्षा>\n\nनवं सप्तरात्रं वा पञ्चरात्रं त्रिरात्रकं ॥ १,३.९७ ॥\n\nवीराः शक्तियुताः पूज्याः एकविंशति चान्वहं ।\n\nतत्संख्या योगिनः पूज्याः कुमाराः कन्यकाः स्त्रियः ॥ १,३.९८ ॥\n\nगन्धपुष्पाक्षतैः पुष्पैः फलगन्धोत्तमार्पणैः ।\n\nतोषयित्वा प्रदद्याच्च वस्त्राभरणदक्षिणाः ॥ १,३.९९ ॥\n\nअथासनसमासीनं शिष्यं भक्तियुतं शुचिं ।\n\nस्पृष्ट्वा कराभ्यां तच्छीर्षं दक्षिणे श्रवणे मनुं ॥ १,३.१०० ॥\n\nवह्निं सबीजं शीतांशुं सविसर्गं च दीक्षयेत् ।\n\nमूलाधारात्समुद्भूतं रेफं वह्निशिखोपमं ॥ १,३.१०१ ॥\n\nषडाधाराम्बुजं तीर्त्वा ब्रह्मरन्ध्रान्तगं स्मरेत् ।\n\nब्रह्मरन्ध्राद्द्रवीभूतं सकारं सोमरूपिणं ॥ १,३.१०२ ॥\n\nआप्लावयन्तं सर्वाङ्गं सिद्धः संचिन्तयेन्मनुं ।\n\nउच्छ्वासनिश्वासभवं संहारस्थितिकारणं ॥ १,३.१०३ ॥\n\nज्ञात्वेत्थं मनसा नित्यं सर्वमन्त्रात्मकं सदा ।\n\nसर्वदेवमयं पुण्यं सर्वसिद्धिप्रदायकं ॥ १,३.१०४ ॥\n\nजीवतो मुक्तिदं शुद्धं शिवशक्त्यात्मकं परं ।\n\nरसमन्त्रमिमं विद्धि चाग्नीषोमात्मकं भज ॥ १,३.१०५ ॥\n\nएकविंशतिसाहस्रषट्शताधिकसंख्यकं ।\n\nप्रवर्तितं दिवारात्रं मनस्तत्र निधेहि च ॥ १,३.१०६ ॥\n\nमन्त्रस्यास्य ऋषिर्जीवश्छन्देत्युक्ताः प्रकीर्तिताः ।\n\nरसो देवस्तु रं बीजं सं शक्तिस्तु प्रकीर्तितः ॥ १,३.१०७ ॥\n\nरेफदीर्घयुतं कुर्यात्कराङ्गन्यासमाचरेत् ।\n\nध्यायेद्धृदम्बुजे देवि कोटिसूर्येन्दुसन्निभं ॥ १,३.१०८ ॥\n\nशुद्धस्फटिकसंकाशं रसं संसारपारदं ।\n\nएवं निष्कलरूपं तं ध्यात्वा तन्मयतां व्रजेत् ॥ १,३.१०९ ॥\n\n<निष्कलरसस्तोत्रम्>\n\nत्वं रसस्त्वं शिवस्त्वं हि शक्तिस्त्वं भैरवेश्वरः ।\n\nत्वं ब्रह्मा त्वं हि रुद्रश्च सूर्यस्त्वं शीतदीधितिः ॥ १,३.११० ॥\n\nत्वं भूस्त्वं सलिलस्त्वं च वह्निस्त्वं च सदागतिः ।\n\nत्वं व्योम त्वं पराकाशः त्वं जीवस्त्वं परा गतिः ॥ १,३.१११ ॥\n\nत्वं सिद्धस्त्वं प्रबुद्धस्त्वं सुगन्धस्त्वं च मन्मथः ।\n\nत्वं लोकपालस्त्वं तारा मातृकास्त्वं गजाननः ॥ १,३.११२ ॥\n\nत्वं स्कन्दस्त्वं गुरुस्त्वं च त्वं सर्वजनकः शुचिः ।\n\nत्वं यज्वा त्वं हरिस्त्वं च त्रेताग्निस्त्वं च ऋत्विजः ॥ १,३.११३ ॥\n\nयेन त्वमर्च्यसे तेन पूजिताः सर्वदेवताः ।\n\nत्वयि तुष्टे च संतुष्टा ब्रह्मविष्णुमहेश्वराः ॥ १,३.११४ ॥\n\nत्वत्पादोदकपानेन सर्वतीर्थफलं लभेत् ।\n\nयस्त्वां पश्यति सद्भक्त्या तं आलोकयते शिवः ॥ १,३.११५ ॥\n\nयस्त्वां संकीर्तयेत्तस्य सर्वमन्त्रफलं भवेत् ।\n\nयत्र त्वं क्षणमात्रे च पुण्यक्षेत्रं तदुच्यते ॥ १,३.११६ ॥\n\nत्वं यं पश्यति सिद्धेन्द्र स ब्रह्मा विष्णुरीश्वरः ।\n\nयत्र भुङ्क्षेऽन्नकवलं तत्र त्रैलोक्यमति हि ॥ १,३.११७ ॥\n\nयेन त्वं ध्रियसे नाथ त्वयायं स्त्रियतेक्षणं ।\n\nस एव चित्सदानन्दः परमात्मा ध्रुवं भवेत् ॥ १,३.११८ ॥\n\nएवं निश्चितचित्तस्य सिद्धस्य तव योगिनः ।\n\nवर्णाश्रमसदाचाराः कृत्याकृत्यविवेकतः ॥ १,३.११९ ॥\n\nपापं पुण्यं सुखं दुःखं शीतमुष्णं प्रियाप्रिये ।\n\nस्नानास्नानं हानिवृद्धी शुद्धाशुद्धं भयाभयं ॥ १,३.१२० ॥\n\nग्राह्याग्राह्यं क्षुधा तृष्णा न किंचिदिह विद्यते ।\n\nस्वेच्छाहारविहारश्च सुखी संहृष्टमानसः ॥ १,३.१२१ ॥\n\nनिर्ममः सर्वकार्येषु कलत्रादिषु बन्धुषु ।\n\nएवमाचार्यवचनमङ्गीकृत्य च दीक्षितः ॥ १,३.१२२ ॥\n\nअद्य प्रभृति वन्द्यस्त्वं मा कुरु प्रणतिं क्वचित् ।\n\nमत्समानोऽसि सिद्धोऽसि जीवन्मुक्तोऽसि संप्रति ॥ १,३.१२३ ॥\n\nइत्युक्त्वाचार्यवर्योऽपि सिद्धमालिङ्ग्य च क्षणं ।\n\nसिद्धदीक्षेयमाख्याता शिवसायुज्यदायिनी ॥ १,३.१२४ ॥\n\nदुर्लभा सर्वतन्त्रेषु तव प्रीत्या प्रकाशिता ।\n\nदेवीत्थमेव मन्तव्यं दुर्लभं समयेषु च ॥ १,३.१२५ ॥\n\nâक्, १, ४\n\n<रससंकाराः>\n\nश्रीभैरवी ।\n\nरससंस्कारमीश त्वं यथावत्कथयस्व मे ।\n\nश्रीभैरवः ।\n\nअष्टादश स्युः संस्कारा रसस्य परमेश्वरि ॥ १,४.१ ॥\n\nतान्सिद्धसाधकाभ्यर्च्ये यथावत्कथयामि ते ।\n\nअथादौ स्वेदनं कर्म द्वितीयं मर्दनं प्रिये ॥ १,४.२ ॥\n\nमूर्छा तृतीयमुत्थानं चतुर्थं पातनं शिवे ।\n\nपञ्चमं रोधनं षष्ठं नियामं सप्तमं स्मृतं ॥ १,४.३ ॥\n\nदीपनं चाष्टमं देवि नवमं चानुवासनं ।\n\nदशमं चारणं देवि जारणं रुद्रसंख्यकं ॥ १,४.४ ॥\n\nगर्भद्रुतिर्द्वादशी स्यात्बाह्यद्रुतिस्त्रयोदशी ।\n\nचतुर्दशं स्याद्रागाख्यं सारणा दशपञ्चमी ॥ १,४.५ ॥\n\nअनुसारणा षोडशी च विख्याता प्रतिसारणा ।\n\nसप्तदशी चाष्टदशं वेधनं देहलोहयोः ॥ १,४.६ ॥\n\n<रससंस्कारप्रकारः>\n\nअथ वक्ष्यामि संस्कारान्रसराजस्य पार्वति ।\n\nलिङ्गस्य दक्षिणे भागे लिखेत्षट्कोणमण्डले ॥ १,४.७ ॥\n\nतद्बहिश्चाष्टपत्रं च कमलं चतुरश्रकं ।\n\nदिग्द्वारशोभितं तस्य कर्णिकायां न्यसेच्छिवे ॥ १,४.८ ॥\n\nताम्रजं कान्तजं वापि खल्वं तु स्वर्णरेखितं ।\n\nतन्मध्ये रसराजं तु पलानां शतमात्रकं ॥ १,४.९ ॥\n\nतदर्धं वा तदर्धं वा क्षिप्त्वा भक्त्या प्रपूजयेत् ।\n\nसाधको रसराजस्य ततः संस्कारमाचरेत् ॥ १,४.१० ॥\n\n<स्वेदनम्, धान्याम्लसन्धानप्रकारः>\n\nयवगोधूमकलममाषमुद्गचणादिभिः ।\n\nश्यामाककोद्रवाद्यैश्च नानाधान्यैश्च निस्तुषैः ॥ १,४.११ ॥\n\nधान्यं चतुर्गुणजले मृद्घटे निक्षिपेत्प्रिये ।\n\nप्राप्नोति यावदम्लत्वं तावद्यत्नेन रक्षयेत् ॥ १,४.१२ ॥\n\nतन्मध्ये हंसपादीं च मीनाक्षीं द्विपुनर्नवां ।\n\nचित्रकं भृङ्गराजं च विष्णुक्रान्तां शतावरीं ॥ १,४.१३ ॥\n\nसर्पाक्षीं गिरिकर्णीं च मुण्डीं च सहदेविकां ।\n\nत्रिफलां खण्डशः कृत्वा सर्वानेतान्विनिक्षिपेत् ॥ १,४.१४ ॥\n\nधान्यस्य च चतुर्थांशान्धान्याम्लमिदमुत्तमं ।\n\nस्वेदनादिषु कार्येषु पारदस्य विशिष्यते ॥ १,४.१५ ॥\n\nआतप्ते कान्तजे खल्वे रसराजं विनिक्षिपेत् ।\n\nचूर्णं च गृहधूमं च चित्रकं त्रिफलां गुडं ॥ १,४.१६ ॥\n\nदग्धोर्णामिष्टकां कन्यां लवणं बृहतीद्वयं ।\n\nमागधीं राजिकां चैव वन्ध्यां कर्कोटकीं तथा ॥ १,४.१७ ॥\n\nएतान्कलांशान्सूतस्य तस्मिन्क्षिप्त्वा विमर्दयेत् ।\n\nदत्त्वा दत्त्वाथ धान्याम्लमेवं कृत्वा दिनत्रयं ॥ १,४.१८ ॥\n\nसम्यक्सोष्णारनालेन रसं प्रक्षालयेत्प्रिये ।\n\nपटुं राजीं त्रिकटुकं मूलकं चित्रकं वरां ॥ १,४.१९ ॥\n\nपुनर्नवां मेषशृङ्गीं मेघनादं दुरालभां ।\n\nआर्द्रकं रजनीं नागबलां च नवसारकं ॥ १,४.२० ॥\n\nसमं धान्याम्लकैः पिष्ट्वा श्लक्ष्णं वस्त्रे प्रलेपयेत् ।\n\nयावदङ्गुलिमात्रं च तस्मिन्पूर्वरसं क्षिपेत् ॥ १,४.२१ ॥\n\nतद्बद्ध्वा ताम्रजे पात्रे क्षिप्त्वा धान्याम्लपूरिते ।\n\nघटे दोलाख्ययन्त्रे च स्वेदयेत्तमहर्निशं ॥ १,४.२२ ॥\n\nतमुद्धृत्य पुनः सोष्णैरारनालैः शरावके ।\n\nप्रक्षालयेत्सूतराजमेवं कुर्यात्त्रिसप्तधा ॥ १,४.२३ ॥\n\nप्रस्वेदितं सूतराजं ततः संमर्दयेत्प्रिये ।\n\n<मर्दनम्>\n\nअथातो मर्दनं कर्म वक्ष्यामि शृणु भैरवि ॥ १,४.२४ ॥\n\nचूर्णादिपूर्ववद्द्रव्यं विशालां राजवृक्षकं ।\n\nअङ्कोलं कृष्णधुत्तूरं त्रिकटुं च समं समं ॥ १,४.२५ ॥\n\nसर्वं सूतकलांशं च तप्तखल्वे रसं क्षिपेत् ।\n\nमर्दयेत्पूर्वधान्याम्लैर्दिवारात्रं पुनश्च तं ॥ १,४.२६ ॥\n\nक्षालयेन्मृण्मये पात्रे ततः सोष्णारनालकैः ।\n\nमर्दनं क्षालनं चैवमेकविंशतिवासरं ॥ १,४.२७ ॥\n\nएवं विमर्दितं सूतं समादायाथ मूर्छयेत् ।\n\nअभ्रजीर्णोऽथवा बीजजीर्णः सूतोऽपि मर्द्यते ॥ १,४.२८ ॥\n\nचूर्णादिपूर्वद्रव्यैश्च रागान्गृह्णाति निर्मलः ।\n\n<मूर्च्छा>\n\nअथ मूर्छां प्रवक्ष्यामि शृणु त्वं सावधानतः ॥ १,४.२९ ॥\n\nराजिका मेषशृङ्गी च चित्रकं च फलत्रयं ।\n\nक्षीरकन्दं सूरणं च सर्पाक्षी काकमाचिका ॥ १,४.३० ॥\n\nनीला वचा बला कन्या कृष्णोन्मत्तस्तथाकुली ।\n\nश्वेतापराजिताङ्कोलं गोजिह्वा गरुडी तथा ॥ १,४.३१ ॥\n\nएतेषां स्वरसैर्मर्द्यो रविक्षीरेण पारदः ।\n\nव्यस्तानां वा समस्तानां रसैरेषां दिनावधि ॥ १,४.३२ ॥\n\nमर्दयेत्तप्तखल्वे च मूषायां तं रसं क्षिपेत् ।\n\nनिरुध्य भूधरे यन्त्रे विपचेत्तं पुनः प्रिये ॥ १,४.३३ ॥\n\nराजिकाद्यौषधभवै रसैस्त्रिः सप्तवासरं ।\n\nमर्दनं भूधरे पाकं कुर्यात्संमूर्छितो रसः ॥ १,४.३४ ॥\n\nभवेत्तदुत्थानविधिं प्रकुर्वीत सुरार्चिते ।\n\n<उत्थापनविधिः>\n\nएवं संमूर्छितं सूतं क्षालयेत्कांजिकेन च ॥ १,४.३५ ॥\n\nसोष्णेन वारिणा वापि सूतमुत्थापयेत्प्रिये ।\n\nपातनायन्त्रयोगे वा रसस्योत्थापनं भवेत् ॥ १,४.३६ ॥\n\n<पातनम्>\n\nपातनं त्रिविधं प्रोक्तं रसराजस्य पार्वति ।\n\nऊर्ध्वपातमधःपातं तिर्यक्पातनमुच्यते ॥ १,४.३७ ॥\n\n<ऊर्ध्वपातनविधिः>\n\nरसस्य पातनं वक्ष्ये पाठा ब्राह्मी च चित्रकं ।\n\nशाङ्गेरी काकमाची च मण्डूकी गिरिकर्णिका ॥ १,४.३८ ॥\n\nकुमारी च जया भृङ्गी गोजिह्वा शङ्खपुष्पिका ।\n\nभूपाटली च निर्गुण्डी काकजङ्घा शतावरी ॥ १,४.३९ ॥\n\nआर्द्रकं देवदाली च तिलपर्णी च नीलिका ।\n\nआरग्वधः क्षीरकन्दमङ्कोलो देवदारु च ॥ १,४.४० ॥\n\nएषां रसैः समस्तानां व्यस्तानां वा दिनं रसं ।\n\nमर्दयेत्तप्तखल्वे तत्शुल्बं सूतचतुर्थकं ॥ १,४.४१ ॥\n\nतं पिष्ट्वा पातयेद्यन्त्रे ह्यूर्ध्वपातनके दिनं ।\n\nऊर्ध्वलग्नं रसं शुद्धं तमादायाथ मर्दयेत् ॥ १,४.४२ ॥\n\nपूर्वोदितौषधरसैः पूर्ववत्शुल्बसंयुतं ।\n\nपातयेन्मर्दयेदेवं सप्तधैवं पुनः पुनः ॥ १,४.४३ ॥\n\nऊर्ध्वपातनसंशुद्धं पारदं पातयेदधः ।\n\n<अधःपातनविधिः>\n\nअथाधःपातनं वक्ष्ये त्र्यूषणं लवणं वरां ॥ १,४.४४ ॥\n\nचित्रकं राजिकां शिग्रुं सर्वं सूतसमं क्षिपेत् ।\n\nमर्दयेत्तप्तखल्वे च रसं धान्याम्लकेन च ॥ १,४.४५ ॥\n\nतत्कल्केन लिपेदूर्ध्वं भाण्डं सम्यक्निरोधयेत् ।\n\nऊर्ध्वभाण्डस्य पृष्ठे तु दद्याल्लघुपुटं ततः ॥ १,४.४६ ॥\n\nइत्यधःपातनं कुर्यात्सप्तवारं पुनः पुनः ।\n\nअधःपातनशुद्धस्य तिर्यक्पातनमाचरेत् ॥ १,४.४७ ॥\n\n<तिर्यक्पातनविधिः>\n\nवक्ष्यामि तिर्यक्पतनं सूतं धान्याभ्रकं समं ।\n\nधान्याम्लैर्मर्दयेद्यामं तिर्यक्पातनयन्त्रके ॥ १,४.४८ ॥\n\nचण्डाग्निना पचेदेवं सप्तवारं पुनः पुनः ।\n\nएवं त्रिधा पातितं च ततः सूतं निरोधयेत् ॥ १,४.४९ ॥\n\nअभ्रकं वाथ गन्धं वा माक्षिकं विमलामपि ।\n\nस्वर्णं वा रजतं वापि कान्तं वा तीक्ष्णमेव वा ॥ १,४.५० ॥\n\nप्रत्येकं शोधितं देयं ताम्रवत्पादमात्रकं ।\n\nपाठादिकरसैः कुर्यान्मर्दनं पातनं क्रमात् ॥ १,४.५१ ॥\n\nयद्यद्द्रव्यान्वितः सूतस्तत्तद्द्रव्यगुणप्रदः ।\n\nपातने ताम्रयोगेन नागवङ्गौ त्यजेद्रसः ॥ १,४.५२ ॥\n\nअथवा दीपिकायन्त्रे शुद्धः स्यात्पातितो रसः ।\n\n<निरोधनम्>\n\nकदर्थितो भवेत्सूतः स्वेदाद्यैः पञ्चकर्मभिः ॥ १,४.५३ ॥\n\nआप्यायनार्थं सूतस्य कर्म कुर्यान्निरोधनं ।\n\nअथ कर्म निरोधाख्यं पेषयेल्लवणं जलैः ॥ १,४.५४ ॥\n\nस्थालीमध्ये रसं क्षिप्त्वा तदूर्ध्वं लवणं क्षिपेत् ।\n\nकिंचिज्जलं च निवपेत्तं शरावेण रोधयेत् ॥ १,४.५५ ॥\n\nकुर्यात्सम्यक्सन्धिलेपं तदूर्ध्वं च पुटेल्लघु ।\n\nएवं निरोधनं कर्म विदध्यात्सप्तधा प्रिये ॥ १,४.५६ ॥\n\nआप्यायितो भवेत्सूतोऽनेन षण्डत्ववर्जितः ।\n\nनिरोधकर्मसिद्धोऽसौ वीर्यवान्सुनियम्यते ॥ १,४.५७ ॥\n\n<नियामनम्>\n\nअथो नियामनं कर्म कथयामि वरानने ।\n\nयवचिञ्चा क्षीरकन्दं सर्पाक्षी पटु भृङ्गराट् ॥ १,४.५८ ॥\n\nवन्ध्या कर्कोटकी निम्बः सर्वं धान्याम्लपेषितं ।\n\nकृत्वालोड्यारनालेन तद्द्रवैः स्वेदयेद्दिनं ॥ १,४.५९ ॥\n\nयन्त्रे नियामके सप्तवासरं तं च दीपयेत् ।\n\n<दीपनम्>\n\nअथातो दीपनं कर्म वदामि तव पार्वति ॥ १,४.६० ॥\n\nस्वर्णपुष्पी च मरीचं त्रिक्षारं पञ्चपुष्पिका ।\n\nभूखगः पञ्चलवणं राजिका शिग्रुमूलकं ॥ १,४.६१ ॥\n\nकासीसं विजया कन्या पातालगरुडी कणा ।\n\nक्षीरकन्दं च कर्कोटी गिरिकर्णी जया मधु ॥ १,४.६२ ॥\n\nचित्रकं काकजङ्घा च सर्वमम्लगणेन च ।\n\nकल्कयेत्पारदं तेन मर्दयेत्तद्द्रवैरपि ॥ १,४.६३ ॥\n\nडोलायन्त्रे पचेदेकदिनमेवं च सप्तधा ।\n\nमर्दनं पाचनं कुर्यात्ग्रासार्थी दीपितो रसः ॥ १,४.६४ ॥\n\nएवं प्रदीपितं सूतं शुद्धं तमनुवासयेत् ।\n\n<अनुवासनम्>\n\nअथानुवासनं कर्म मृत्पात्रे दीपितं रसं ॥ १,४.६५ ॥\n\nक्षिप्त्वा जम्बीरजद्रावैस्तीव्रघर्मेऽनुवासयेत् ।\n\nएवं सप्तदिनं कुर्यात्ततश्चारणमाचरेत् ॥ १,४.६६ ॥\n\nनवभिः स्वेदनाद्यैश्च शुद्धः स्यात्कर्मभिः प्रिये ।\n\nपारदः सर्वरोगघ्नः सप्तकञ्चुकवर्जितः ॥ १,४.६७ ॥\n\nश्रीभैरवी ।\n\nस्वेदनादीनि कर्माणि श्रुतानि वद शङ्कर ।\n\nत्वत्प्रसादादसंदेहं संशृण्वे चारणादिकं ॥ १,४.६८ ॥\n\nश्रीभैरवः ।\n\nसाधु पृष्टं महाभागे शृणु तच्चारणादिकं ।\n\n<चारणविधिः>\n\nअथाभ्रचारणं कर्म वक्ष्यामि परमेश्वरि ॥ १,४.६९ ॥\n\nसमुखे वा निर्मुखे वा रसे वा वासनामुखे ।\n\nगगनं चारयेद्गर्भपिष्टिग्रासक्रमैः क्रमात् ॥ १,४.७० ॥\n\n<समुखचारणम्>\n\nअत्रादौ कथ्यते देवि समुखं चारणं स्फुटं ।\n\nसमुखो ग्रसति ग्रासं निर्मुखो ग्रसनाक्षमः ॥ १,४.७१ ॥\n\nतस्मात्परं रसेन्द्रस्य मुखीकरणमाचरेत् ।\n\n<प्रथमो मुखीकरणप्रकारः>\n\nइष्टकामध्यभागे तु गम्भीरं वर्तुलं समं ॥ १,४.७२ ॥\n\nगर्तं कृत्वा तत्र सूतं प्रक्षिपेदनुवासितं ।\n\nनिरुन्ध्यात्स्वच्छवस्त्रेण रसस्य दशमांशकं ॥ १,४.७३ ॥\n\nगन्धं तदूर्ध्वं निक्षिप्य शरावेण निरोधयेत् ।\n\nतत्पृष्ठेऽल्पपुटं दद्यात्गन्धे जीर्णे पुनः पुनः ॥ १,४.७४ ॥\n\nक्षिप्त्वा क्षिप्त्वा शतगुणं चारयेत्पातयेदिति ।\n\nचतुर्गुणे सान्द्रवस्त्रे गालयेत्तं रसेश्वरं ॥ १,४.७५ ॥\n\nवेणौ क्षिप्त्वा निरुध्यास्यं पचेद्गोमूत्रपूरिते ।\n\nभाण्डे त्रिसप्तदिवसं पुनस्तं तप्तखल्वके ॥ १,४.७६ ॥\n\nजम्बीरमातुलुङ्गाम्लवेतसैर्भूखगैस्त्र्यहं ।\n\nभूनागैश्च त्र्यहं मर्द्यं तं पश्चादिष्टकोदरे ॥ १,४.७७ ॥\n\nएकैकं गर्तमादद्याद्धान्याभ्रं गन्धकं तथा ।\n\nप्रत्येकं दशनिष्कं च यामं जम्बीरमर्दितं ॥ १,४.७८ ॥\n\nअनेन लेपयेद्गर्तद्वयं एकेष्टकान्तरे ।\n\nगर्ते क्षिप्त्वाथ तं तं विंशन्निष्कं तदूर्ध्वतः ॥ १,४.७९ ॥\n\nअपरां इष्टकां दद्यात्तत्सन्धिं लोणमृत्स्नया ।\n\nदृढं लिप्त्वाथ दीपाग्नौ पचेत्सप्तदिनावधि ॥ १,४.८० ॥\n\nइष्टकां स्वाङ्गशीतां तां अवतार्य हरेद्रसं ।\n\nकिट्टहीनं पुनरपि कुर्यादित्थं त्रिवारकं ॥ १,४.८१ ॥\n\nएवं कृते रसेन्द्रस्य सुखं स्याद्देवसंज्ञकं ।\n\n<द्वितीयो मुखीकरणप्रकारः>\n\nपुनरन्यं प्रवक्ष्यामि मुखीकरणमुत्तमं ॥ १,४.८२ ॥\n\nरसेन्द्रं जीविभूनागसमं संमर्दयेत्त्र्यहं ।\n\nतत्क्षिपेत्भूलतालिप्तमूषायां संनिवेशयेत् ॥ १,४.८३ ॥\n\nतदूर्ध्वं भूलताकल्कं क्षिप्त्वा रुद्ध्वा विशोषयेत् ।\n\nआर्द्रगोमयलिप्तां तां पादमग्नां निवेशयेत् ॥ १,४.८४ ॥\n\nतद्गर्ते च पुटं देयं तुषकारीषवह्निना ।\n\nदिनान्ते तत्समुद्धृत्य पूर्ववन्मर्दयेत्पचेत् ॥ १,४.८५ ॥\n\nत्रिंशद्वारं पुनः कुर्यादित्थं वह्निमुखो रसः ।\n\nग्रसते गुह्यसूतोऽयं सर्वसिद्धिप्रदो भवेत् ॥ १,४.८६ ॥\n\n<तृतीयो मुखीकरणप्रकारः>\n\nपुनरन्यं प्रवक्ष्यामि मुखीकरणमुत्तमं ।\n\nगोमूत्रपूरिते भाण्डे डोलायन्त्रे पचेद्रसं ॥ १,४.८७ ॥\n\nत्रिः सप्तवारं सम्यक्च रन्ध्रितं वेणुनालके ।\n\nमुखं भवति सूतस्य चारणार्हं वरानने ॥ १,४.८८ ॥\n\n<चतुर्थो मुखीकरणप्रकारः>\n\nइष्टकाद्वयमध्ये च गर्तं तु चतुरङ्गुलं ।\n\nदशनिष्कं शुद्धगन्धं धान्याभ्रं दशनिष्ककं ॥ १,४.८९ ॥\n\nजम्बीरनीरैः संमर्द्य यामं कल्केन तेन च ।\n\nगर्तद्वयं समांशेन लिप्त्वा गर्ते विनिक्षिपेत् ॥ १,४.९० ॥\n\nवासितं रसराजं तं विंशन्निष्कं तदूर्ध्वतः ।\n\nइष्टकामपरां न्यस्य श्लक्ष्णमृल्लवणैर्दृढं ॥ १,४.९१ ॥\n\nलेपयेदथ दीपाग्निमधः प्रज्वालयेत्प्रिये ।\n\nअनुस्यूतं सप्तरात्रं स्वाङ्गशीतं समुद्धरेत् ॥ १,४.९२ ॥\n\nकिट्टं विहाय तं सूतं पूर्ववच्च त्रिवारकं ।\n\nकुर्यादेवं हि सूतस्य मुखं भवति शोभनं ॥ १,४.९३ ॥\n\n<निर्मुखचारणाप्रकारः>\n\nदिव्यौषधिप्रभावेन रसश्चरति निर्मुखः ।\n\nअथवा वज्रवैक्रान्तस्पर्शादभ्रादिकं चरेत् ॥ १,४.९४ ॥\n\nपारदस्य चतुःषष्टिनिष्कं वैक्रान्तभस्म च ।\n\nचतुर्निष्कं वज्रभस्म निष्कं दिव्यौषधिद्रवैः ॥ १,४.९५ ॥\n\nसर्वं सप्तदिनं मर्द्य स रसोऽभ्रादिकं चरेत् ।\n\n<वासनामुखचारणम्>\n\nगन्धकं जारयेत्सूते दोलाख्ये पूर्वभाषिते ॥ १,४.९६ ॥\n\nयन्त्रे च षोडशगुणं रसः स्याद्वासनामुखः ।\n\n<अभ्रकाभिषेकः चारणीयाभ्रकस्य संस्कारः>\n\nचारणार्हाभ्रकस्याहं अभिषेकं वदामि ते ॥ १,४.९७ ॥\n\n<प्रथमः प्रकारः>\n\nमृतमभ्रं तु रुधिरैः क्षारैर्जलकणैरपि ।\n\nसृष्टित्रयैस्तुम्बुरुभिर्मर्दयेदम्लवर्गकैः ॥ १,४.९८ ॥\n\nसप्ताहं तच्चरेत्सूतः समुखो निर्मुखोऽथवा ।\n\n<द्वितीयः प्रकारः>\n\nमृतमभ्रं च कदली मूलकं च शतावरी ॥ १,४.९९ ॥\n\nपुनर्नवा मेघनादो यवचिञ्चा च शिग्रुकः ।\n\nसूरणं च रसैरेषां मर्दयेद्भावयेत्प्रिये ॥ १,४.१०० ॥\n\nसप्ताहं तच्चरेत्सूतः समुखो निर्मुखोऽथवा ।\n\n<तृतीयः प्रकारः>\n\nशुल्वपात्रे तु लवणसर्जिटङ्कणभूखगान् ॥ १,४.१०१ ॥\n\nक्षिप्त्वारनालं त्रिदिनं कुर्यात्पर्युषितं यथा ।\n\nतस्मिन्नागं तु विद्राव्य ढालयेच्छतधा प्रिये ॥ १,४.१०२ ॥\n\nरौप्यकर्मणि वङ्गस्य तद्द्रवैर्भावयेद्घनं ।\n\nसप्ताहं तच्चरेत्सूतः समुखो निर्मुखोऽथवा ॥ १,४.१०३ ॥\n\n<चतुर्थः प्रकारः>\n\nधान्याभ्रमर्कक्षीरेण मर्दयेदेकवासरं ।\n\nनिरुध्य संपुटे पच्यात्कपोताख्ये पुटे पुनः ॥ १,४.१०४ ॥\n\nचतुर्वारं पुटेदेवं मर्दयेच्च पुनस्तथा ।\n\nरम्भाद्रवैस्त्रिधा मर्द्यं मूलकस्य द्रवैस्त्रिधा ॥ १,४.१०५ ॥\n\nकाकमाची मेघनादो मत्स्याक्षी च पुनर्नवा ।\n\nअपामार्गश्चित्रकं च विदारी भृङ्गराण्मुनिः ॥ १,४.१०६ ॥\n\nचतुर्वारं पचेदेवं मर्दयेच्च पुनस्तथा ।\n\nएतैरेकैकधा मर्द्यं पुटपाकं पृथक्पृथक् ॥ १,४.१०७ ॥\n\nतदभ्रकं भावयेच्च मुसली यवचिञ्चिकाः ।\n\nतण्डुली कदली शिग्रुर्वरी चार्कः पुनर्नवा ॥ १,४.१०८ ॥\n\nएकैकैश्च द्रवैर्भाव्यमेकैकं दिवसं पृथक् ।\n\nतदभ्रकं पारदेन्द्रश्चरत्येव सुरार्चिते ॥ १,४.१०९ ॥\n\n<पञ्चमः प्रकारः>\n\nधान्याभ्रं रविदुग्धेन मर्दयेद्याममात्रकं ।\n\nतदभ्रं संपुटे रुद्ध्वा कपोताख्यपुटे पचेत् ॥ १,४.११० ॥\n\nवारांश्चतुर्दशैवं स्यात्ततो रम्भार्कपीलुकाः ।\n\nनागवल्ली च मुसली कुबेराक्षी च शिग्रुकः ॥ १,४.१११ ॥\n\nतुम्बी तुम्बुरुरङ्कोलबलापामार्गकाः प्रिये ।\n\nगृहीत्वैषामेकरसं सव्योषं च सकांजिकं ॥ १,४.११२ ॥\n\nभाण्डमध्ये विनिक्षिप्य डोलायन्त्रे पचेत्त्र्यहं ।\n\nपूर्वाभ्रं च ततस्तस्मात्समुद्धृत्याथ साधयेत् ॥ १,४.११३ ॥\n\nटङ्कणं तुवरी सिन्धुकासीसं च समं समं ।\n\nअभ्रकस्य दशांशं तु सर्वमेतद्विमर्दयेत् ॥ १,४.११४ ॥\n\nतदभ्रकं चरेत्सूतः समुखो निर्मुखोऽथवा ।\n\n<षष्टः प्रकारः>\n\nमुण्डीद्रवे तु शतधा द्रुतं नागं प्रढालयेत् ॥ १,४.११५ ॥\n\nतद्द्रवेण च धान्याभ्रं मर्दयेत्संपुटे क्षिपेत् ।\n\nरुद्ध्वा पचेत्कपोताख्ये पुटे चैवं तु सप्तधा ॥ १,४.११६ ॥\n\nआर्द्रकस्य द्रवैरेवं सप्तधा चित्रकद्रवैः ।\n\nतत्समं गन्धकं दत्त्वा मर्दयेद्भावयेत्क्रमात् ॥ १,४.११७ ॥\n\nप्रागुक्तमुण्डीस्वरसैर्बीजपूररसेन च ।\n\nस्तन्यैरेकदिनं भाव्यं तदभ्रं च चरेद्रसः ॥ १,४.११८ ॥\n\nएवं सर्वाणि बीजानि सत्त्वं चाभ्रकस्य च ।\n\nस्वर्णादिसर्वलोहानि सत्वानि विविधानि च ॥ १,४.११९ ॥\n\nद्वन्द्वानि सर्वरत्नानि यद्यत्स्याच्चारणार्हकं ।\n\nतत्तत्पिष्ट्वाभ्रवत्कार्यं तत्तच्चरति पारदः ॥ १,४.१२० ॥\n\n<सप्तमः प्रकारः>\n\nतिलपर्णीरसैः पिष्ट्वा धान्याभ्रं पुटयेत्त्रिधा ।\n\nसप्तधा भावयेदस्य मर्दनेन च पारदः ॥ १,४.१२१ ॥\n\nपिष्टतां याति सहसा गगनं चरति क्षणात् ।\n\n<अष्टमः प्रकारः>\n\nत्रिक्षारं पञ्चलवणं काङ्क्षी कासीसटङ्कणं ॥ १,४.१२२ ॥\n\nभूखगं हेममाक्षीकं सौराष्ट्री वत्सनाभकं ।\n\nतुवरी वेतसाम्लं च सर्वमेतत्समांशकं ॥ १,४.१२३ ॥\n\nतत्समांशं तु धान्याभ्रं धान्याम्लैर्मर्दयेद्दिनं ।\n\nअर्कक्षीरं भृङ्गराजो मेघनादः पुनर्नवा ॥ १,४.१२४ ॥\n\nमूलकं चित्रकं रंभा काकमाची शतावरी ।\n\nअपामार्गस्तालमूली विदारी तण्डुली मुनिः ॥ १,४.१२५ ॥\n\nमीनाक्षी शिग्रु बृहती कुमारी यवचिञ्चिका ।\n\nबला तुम्बी कुबेराक्षी व्योषं तुम्बुरुपीलुनी ॥ १,४.१२६ ॥\n\nअङ्कोलः फणिवल्ली च सर्वमेतत्समांशकं ।\n\nसंपेष्य कल्कयेद्देवि धान्याम्ले तच्चतुर्गुणे ॥ १,४.१२७ ॥\n\nद्रुतं नागं शतं वारान्क्षिपेत्तस्मिन्पुनः पुनः ।\n\nकल्कद्रवेण पूर्वाभ्रं यामं संमर्दयेद्दृढं ॥ १,४.१२८ ॥\n\nकपोताख्ये पुटे पच्यादेवं विंशतिवारकं ।\n\nतत्तुल्यं गन्धकं दत्त्वा पूर्वोक्तैरौषधद्रवैः ॥ १,४.१२९ ॥\n\nसस्तन्यैर्बीजपूरोत्थैर्द्रवैर्भाव्यं त्रिवासरं ।\n\nएतदभ्रं तु सूतस्य चारणे परमं हितं ॥ १,४.१३० ॥\n\nद्वंद्वितं व्योमसत्वं च बीजानि विविधानि च ।\n\nहेमादिसर्वलोहानि रत्नानि विविधानि च ॥ १,४.१३१ ॥\n\nद्वंद्वितं वज्रबीजं च चारणायां विधीयते ।\n\nसमस्तमेतत्पूर्वोक्तप्रकारेणैव कारयेत् ॥ १,४.१३२ ॥\n\nतदा रसेन्द्रश्चरति तत्सर्वं चारणोचितः ।\n\n<नवमः प्रकारः>\n\nपात्रे तु कासीसं कांक्षी माक्षीकगन्धकं ॥ १,४.१३३ ॥\n\nक्षारत्रयं पञ्चलोणं अम्लयुक्तं क्षणं क्षिपेत् ।\n\nदिव्याभिषेकयोगोक्तं शतधा ढालयेदहिं ॥ १,४.१३४ ॥\n\nवङ्गं वानेन वस्तूनि चारणार्हाणि भावयेत् ।\n\nवरी पुनर्नवा रंभा गवाक्षी यवचिञ्चिका ॥ १,४.१३५ ॥\n\nशिग्रुका मेघनादश्च रसैरेषां विभावयेत् ।\n\nवज्राभ्रकं क्रमेणैव सप्ताहं सुरवन्दिते ॥ १,४.१३६ ॥\n\nतदभ्रकं नागवल्ल्या कोबेर्या शिग्रुकस्य वा ।\n\nबाणाङ्कोलबलारंभास्फोतानां पीलुकस्य वा ॥ १,४.१३७ ॥\n\nअलम्बुषाहिमरुचामुसलीतुम्बुरोरपि ।\n\nअथवा खरमञ्जर्यास्तिक्तशाकस्य वा प्रिये ॥ १,४.१३८ ॥\n\nएकेनैषां रसेनैव व्योषसर्षपसंयुतं ।\n\nस्विन्नं त्रिदिवसं कुर्यात्तस्मिन्टङ्कणसैन्धवं ॥ १,४.१३९ ॥\n\nकासीसं तुवरीं क्षिप्त्वा पूर्वाभिषवयोगतः ।\n\nएतदभ्रं चरेत्सूतः समुखो निर्मुखोऽथवा ॥ १,४.१४० ॥\n\nतदभ्रकप्रभावेन गोलकः सिद्धिदो भवेत् ।\n\n<दशमः प्रकारः>\n\nधान्याम्लैरम्लवर्गैश्च स्वेदयेदभ्रकं दिनं ॥ १,४.१४१ ॥\n\nततः स्नुक्क्षीरतो मर्द्यं कपोताख्ये पुटे दहेत् ।\n\nमुनित्रयं मेघनादं रम्भाकन्दं च मूलकं ॥ १,४.१४२ ॥\n\nमत्स्याक्षी शृङ्गिवेरं च काकमाची पुनर्नवा ।\n\nअपामार्गस्त्वरूपूगश्चैतेषां तु रसेन च ॥ १,४.१४३ ॥\n\nएकैकेन पुनर्दद्यादेकैकं पूर्वमभ्रकं ।\n\nडोलायन्त्रे स्नुहीक्षीरयुक्तमेकदिनं पचेत् ॥ १,४.१४४ ॥\n\nततश्छायागते शुष्के घनेऽस्मिन्नवसारकं ।\n\nनिम्बं वचां च कासीसं चणकाम्लं पृथक्पृथक् ॥ १,४.१४५ ॥\n\nअभ्रस्य षोडशांशं च निक्षिपेत्ताम्रभाजने ।\n\nघर्षयेत्तच्चरेत्सूतो लोहपात्रस्य योगतः ॥ १,४.१४६ ॥\n\n<एकादशः प्रकारः>\n\nधान्याभ्रं मर्दयेत्सोमवल्लीतोयैर्दिनं दृढं ।\n\nपुटेदेवं त्रिधा पश्चात्सोमवल्ल्या रसेन च ॥ १,४.१४७ ॥\n\nभावयेत्सप्तधा देवि रसश्चरति तद्घनं ।\n\n<द्वादशः प्रकारः>\n\nसारनाले तु शतधा निषिच्य तमनेन च ॥ १,४.१४८ ॥\n\nशतधा प्लावयेदभ्रं ताम्रवासनया सह ।\n\nखलल्यां तच्चरेत्सूतो नात्र कार्या विचारणा ॥ १,४.१४९ ॥\n\n<गन्धकभावना>\n\nचारणार्थस्य गन्धस्य भावनां शृणु पार्वति ।\n\nसौराष्ट्रं चाजमोदं च सर्जीं सीसमेव च ॥ १,४.१५० ॥\n\nमर्दयेच्छिग्रुतोयेन गन्धकं तेन भावयेत् ।\n\nसप्ताहं मर्दितं गन्धं चारयेत्पारदस्य च ॥ १,४.१५१ ॥\n\nरागं धत्ते रसेन्द्रस्य बीजानां पाकजारणे ।\n\nपक्षच्छेदे रसेन्द्रस्य श्रेष्ठः स्यात्सर्वकर्मणि ॥ १,४.१५२ ॥\n\nपलाशपुष्पस्वरसैः शाकवृक्षच्छदद्रवैः ।\n\nविष्णुक्रान्ताद्रवैर्गन्धं भावयेत्सप्तवासरं ॥ १,४.१५३ ॥\n\nतं गन्धं चारयेत्सूते इष्टकायन्त्रयोगतः ।\n\n<अम्रचारणे श्रेष्ठा दिव्यमूल्यः>\n\nअथाभ्रचारणे श्रेष्ठा दिव्यमूलीर्वदामि ते ॥ १,४.१५४ ॥\n\nवज्री रंभा हंसपदी चिञ्चिका व्याघ्रपादिका ।\n\nमण्डूकी बृहती पुङ्खा कुमारी लाङ्गली तथा ॥ १,४.१५५ ॥\n\nसर्पाक्षी चाग्निधमनी शङ्खपुष्पीन्द्रवारुणी ।\n\nषण्डजारी च कर्कोटी विख्याता दिव्यमूलिका ॥ १,४.१५६ ॥\n\n<गन्धकाभ्रकचारणम्>\n\nअथातश्चारणं कर्म प्रवक्ष्यामि समासतः ।\n\nधान्याभ्रकं द्रुते गन्धे समं क्षिप्त्वा नियोजयेत् ॥ १,४.१५७ ॥\n\nख्यातो गन्धाभ्रयोगोऽयं श्रेष्ठश्चारणकर्मणि ।\n\nसमुखं निर्मुखं वापि पारदं दशनिष्ककं ॥ १,४.१५८ ॥\n\nगन्धाभ्रयोगनिष्के द्वे पिष्टं कुर्याद्यथा तथा ।\n\nतं पिष्टं नागपिष्ट्याथ समया परिवेष्टयेत् ॥ १,४.१५९ ॥\n\nहेमकर्मणि वङ्गस्य पिष्ट्या रजतकर्मणि ।\n\nताम्रपिष्ट्या देहसिद्धौ वेष्टयेत्परमेश्वरि ॥ १,४.१६० ॥\n\nतां पिष्टिं विद्रुते गन्धे विपचेद्दिवसत्रयं ।\n\nतां पिष्टिं दीपिकायन्त्रे पाचयेत्पातयेदधः ॥ १,४.१६१ ॥\n\nतं रसं पूर्ववत्पिष्टिं कुर्याद्वेष्टनवर्जितां ।\n\nत्रिदिनं विद्रुते गन्धे विपचेत्पातयेदधः ॥ १,४.१६२ ॥\n\nतं रसं तप्तखल्वे तु चतुःषष्टिगुणं क्षिपेत् ।\n\nभागैकमभिषिक्ताभ्रं मर्द्यं दिव्यौषधैर्दिनं ॥ १,४.१६३ ॥\n\nतत्क्षिपेच्चारणायन्त्रे जम्बीररससंयुते ।\n\nतीव्रातपे दिनं स्थाप्यं सूतश्चरति तद्घनं ॥ १,४.१६४ ॥\n\nएवं पुनः पुनर्गर्भपिष्टीग्रासक्रमात्मकं ।\n\nपत्त्राभ्रचारणं प्रोक्तमेवं सत्वाभ्रचारणं ॥ १,४.१६५ ॥\n\nएवं कुर्याद्यथाशक्यं चारणं परमेश्वरि ।\n\nरसेऽभ्रं चारयेत्पूर्वं चतुःषष्टितमांशकं ॥ १,४.१६६ ॥\n\nद्वात्रिंशत्तमभागं स्यात्तदेतत्षोडशांशकं ।\n\nअष्टमांशं चतुर्थांशं द्वितीयांशं समं क्रमात् ॥ १,४.१६७ ॥\n\nद्विगुणं चतुर्गुणं चाष्टगुणं षोडशकं गुणं ।\n\nद्वात्रिंशद्गुणमेवं स्यात्चतुःषष्टिगुणं क्रमात् ॥ १,४.१६८ ॥\n\nपक्षच्छेदस्त्वदोषत्वं लघुता ग्रासयोग्यता ।\n\nमुखिताग्निसहत्वं च व्यापित्वं गतिहीनता ॥ १,४.१६९ ॥\n\nरसेन्द्रस्यानवस्थत्वं च भवेदभ्रकचारणात् ।\n\n<जारणा>\n\nयस्याहमपि तुष्टः स्यां तस्य सूतेन्द्रजारणे ॥ १,४.१७० ॥\n\nमतिर्भवेन्न सन्देहो जारणा भुक्तिमुक्तिदा ।\n\nदुर्लभा जारणा देवि विना भाग्यं न लभ्यते ॥ १,४.१७१ ॥\n\nजारणा द्विविधा बालजारणा वृद्धजारणा ।\n\n<जारणे क्रमः>\n\nगगनं जारयेत्पूर्वं सर्वसत्वान्यतः परं ॥ १,४.१७२ ॥\n\nद्वंद्वानि सर्वलोहानि पक्वबीजानि भैरवि ।\n\nपद्मरागादिरत्नानि जारयेच्च यथाक्रमं ॥ १,४.१७३ ॥\n\n<जारणाय अभ्रकसत्वनिर्माणप्रकारः, प्रथमः प्रकारः>\n\nजारणार्हं व्योमसत्वं रसराजस्य वक्ष्यते ।\n\nधान्याभ्रकं च विधिवन्मारयेद्वज्रसंज्ञकं ॥ १,४.१७४ ॥\n\nअभिषेकं पूर्ववत्स्यात्तस्मिन्ताप्यं दशांशकं ।\n\nपञ्चमाहिषगव्यश्च मर्दयेत्कर्षसन्निभाः ॥ १,४.१७५ ॥\n\nकुर्वीत वटिकाः कोष्ठीयन्त्रे सत्वं विपातयेत् ।\n\nसत्वस्य च चतुर्थांशं ताप्ये मूषागतं धमेत् ॥ १,४.१७६ ॥\n\nएवं कृत्वा चतुर्वारं तत्सत्वं रसजारणे ।\n\nरसायने च भैषज्ये श्रेष्ठं सकलकर्मणि ॥ १,४.१७७ ॥\n\n<द्वितीयः प्रकारः>\n\nमृताभ्रं तच्चतुर्थांशं नागं तत्पादमाक्षिकं ।\n\nपञ्चभिर्माहिषैर्गव्यैः पातयेत्सत्त्वमुज्ज्वलं ॥ १,४.१७८ ॥\n\nतत्सत्वं तच्चतुर्थांशं माक्षिकं तत्समां शिलां ।\n\nधमेत्प्रलिप्तमूषायां सत्वं स्याद्धेमसन्निभं ॥ १,४.१७९ ॥\n\nएवं कुर्याच्चतुर्वारं तत्सत्वं ग्रसते रसः ।\n\n<तृतीयः प्रकारः>\n\nमृताभ्रकं षोडशांशं तच्चतुर्थांशकं त्रपु ॥ १,४.१८० ॥\n\nतत्समं तालकं क्षिप्त्वा पञ्चमाहिषगव्यतः ।\n\nसत्त्वं निपातयेत्तच्च चतुर्थं हरितालकं ॥ १,४.१८१ ॥\n\nक्षिप्त्वा क्षिप्त्वा चतुर्वारं तत्सत्वं ग्रसते रसः ।\n\n<चतुर्थः प्रकारः, अभ्रकसत्त्वमृदूकरणम्>\n\nवज्रमूषागतं कृत्वा घनसत्वं च तत्समं ॥ १,४.१८२ ॥\n\nकचं च टङ्कणं क्षिप्त्वा रुद्ध्वा तीव्राग्निना धमेत् ।\n\nतत्क्षिपेदम्लवर्गेण चिञ्चाबीजं स्नुहीदलं ॥ १,४.१८३ ॥\n\nपिष्ट्वा तस्मिन्पुनस्तद्वत्काचटङ्कणयोगतः ।\n\nधमेदेवं सप्तवारं सेचनं च पुनः पुनः ॥ १,४.१८४ ॥\n\nतदभ्रसत्त्वं शुभ्रं स्यान्मृदु स्याच्चारणोदितं ।\n\n<पञ्चमः प्रकारः>\n\nरसेन्द्रं टङ्कणं ताप्यं भागैकैकं पृथक्पृथक् ॥ १,४.१८५ ॥\n\nत्रिभागं शोधितं नागं मृताभ्रं दशभागकं ।\n\nयवक्षारं च दग्धोर्णां सर्जक्षारं च गुग्गुलुं ॥ १,४.१८६ ॥\n\nअजापञ्चाङ्गसंयुक्तं अम्लमूत्रगणैर्युतं ।\n\nमर्दयेत्पूर्ववत्सत्वं पातयेन्मृदु निर्मलं ॥ १,४.१८७ ॥\n\n<द्वन्द्वमेलापनाय मूषालेपःः प्रथमः प्रकारः>\n\nद्वन्द्वमेलापने मूषालेपं वक्ष्यामि पार्वति ॥ १,४.१८८ ॥\n\nमेषशृङ्गं खुरं गुञ्जा टङ्कणं च विषं समं ।\n\nस्थूलभेकस्य वसया पिष्ट्वा मूषां प्रलेपयेत् ॥ १,४.१८९ ॥\n\nमिलन्ति सर्वसत्वानि मूषायां चूर्णितानि च ।\n\nगुग्गुलुं धातकीपुष्पं गुडं क्षारत्रयं समं ॥ १,४.१९० ॥\n\nस्तन्यैः पिष्ट्वाथ मूषायां लेपनं द्वन्द्वमेलनं ।\n\n<द्वितीयः प्रकारः>\n\nअश्मभेदी लाङ्गली च भूलता च मरीचकः ॥ १,४.१९१ ॥\n\nकार्पासस्य फलं शक्रगोपश्चैतांश्च मर्दयेत् ।\n\nनारीस्तन्येन तेनैव मूषामन्तः प्रलेपयेत् ॥ १,४.१९२ ॥\n\nतस्यां मिलन्ति सत्वानि सर्वाणि च महारसाः ।\n\nहेममुख्यानि लोहानि चण्डाग्निधमनेन च ॥ १,४.१९३ ॥\n\n<तृतीयः प्रकारः>\n\nचुचुन्दर्याश्च पिशितं टङ्कणं च विषं समं ।\n\nमर्दयित्वा च मूषान्तर्लेपयेत्तत्र निक्षिपेत् ॥ १,४.१९४ ॥\n\nद्वन्द्वयोग्यं तु यद्यत्स्यात्तत्सर्वं धमनान्मिलेत् ।\n\n<चतुर्थः प्रकारः>\n\nभस्मीकृतमपामार्गं कङ्गुणीतैलमर्दितं ॥ १,४.१९५ ॥\n\nमूषायां लेपयेत्तेन द्वन्द्वद्रव्यं विनिक्षिपेत् ।\n\nमिलेत्तीव्राग्निधमनात्तत्तन्मारकवापनात् ॥ १,४.१९६ ॥\n\n<द्वन्द्वमेलापनम्>\n\nअत एव प्रवक्ष्यामि द्वन्द्वमेलापनं शृणु ।\n\nवर्षाभूकदलीकन्दकाकमाचीपुनर्नवं ॥ १,४.१९७ ॥\n\nस्वर्णं नरकपालं च गुञ्जा टङ्कणमभ्रकं ।\n\nसत्वं मूषागतं ध्मातं हेमाभ्रं मिलति क्षणात् ॥ १,४.१९८ ॥\n\nअभ्रकं चूर्णयित्वा तु काकमाचीरसप्लुतं ।\n\nकपित्थतोयसंयुक्तं सूतटङ्कणसंयुतं ॥ १,४.१९९ ॥\n\nवङ्गपत्रान्तरे न्यस्तं ध्मातं वङ्गाभ्रकं मिलेत् ।\n\nआवर्त्य कटुतैलेन भस्मापामार्गजं क्षिपेत् ॥ १,४.२०० ॥\n\nहेमाभ्रं नागताप्येन ताराभ्रं हरितालकात् ।\n\nगन्धकेन तु शुल्वाभ्रं तीक्ष्णाभ्रं सिन्धुहिङ्गुलात् ॥ १,४.२०१ ॥\n\nवङ्गाभ्रं हरितालेन नागाभ्रं शिलया मिलेत् ।\n\nलाङ्गली चमरीकेशाः कार्पासास्थि कुलत्थकं ॥ १,४.२०२ ॥\n\nभूलता चाश्मदमनी स्त्रीस्तन्यं सुरगोपकः ।\n\nद्वन्द्वे प्रलिप्तमूषायां सुध्मातास्तीव्रवह्निना ॥ १,४.२०३ ॥\n\nकान्ताभ्रशैलविमलाः मिलन्ति सकलाः क्षणात् ।\n\nअथ चुच्छुन्दरीमांसं विषटङ्कणयोजितं ॥ १,४.२०४ ॥\n\nमूषाप्रलेपात्कुरुते सर्वद्वन्द्वेषु मेलनं ।\n\nजौरभ्रमरशृङ्गं च मण्डूकस्य वसामिषं ॥ १,४.२०५ ॥\n\nगुञ्जाटङ्कणलेपेन सर्वसत्वेषु मेलनं ।\n\nटङ्कणोर्णागिरिजतुकर्णाक्षीमलकर्कटैः ॥ १,४.२०६ ॥\n\nमिलन्ति सर्वद्रव्याणि स्त्रीस्तन्यपरिपेषितैः ।\n\nधातकीगुग्गुलुगुडसर्जयावकटङ्कणैः ॥ १,४.२०७ ॥\n\nस्त्रीस्तन्यपेषितं शस्तं द्वन्द्वं स्यात्तु रसायने ।\n\nसूक्ष्मचूर्णं तु यत्किंचित्पूर्वकल्केन संयुतं ॥ १,४.२०८ ॥\n\nअन्धमूषागतं ध्मातं संकरं मिलति क्षणात् ।\n\nवापितं ताप्यरसकसस्यकैर्दरदेन च ॥ १,४.२०९ ॥\n\nस सत्वं स्यादनिबिडं दृढं ध्मातं मिलेत्ततः ।\n\nरसोपरसलोहानि सर्वाण्येकत्र मेलयेत् ॥ १,४.२१० ॥\n\n<प्रथमः प्रकारः>\n\nअन्योन्यं द्वंद्वतां यान्ति द्रवन्ति सलिलं यथा ।\n\nवज्राभ्रसत्त्वचूर्णं तु यत्किंचिल्लोहचूर्णकं ॥ १,४.२११ ॥\n\nद्वयं समं तयोस्तुल्यं अरिवर्गं विनिक्षिपेत् ।\n\nद्वन्द्वमेलनमूषायां धमनान्मेलनं भवेत् ॥ १,४.२१२ ॥\n\n<द्वितीयः प्रकारः>\n\nमर्दयेट्टङ्कणं रम्भाकन्दतोयेन लेपयेत् ।\n\nमूषां श्वेताभ्रकं वङ्गं धमनान्मिलति प्रिये ॥ १,४.२१३ ॥\n\n<तृतीयः प्रकारः>\n\nवनशिग्रुष्टङ्कणश्च गुञ्जा च नृकपालकं ।\n\nपिष्ट्वा योषित्स्तन्यनीरैस्तेन मूषां प्रलेपयेत् ॥ १,४.२१४ ॥\n\nवङ्गश्वेताभ्रसत्वं च चूर्णयित्वा क्षिपेद्धमेत् ।\n\nअसंशयं मिलन्त्येव श्रेष्ठं रजतकर्मणि ॥ १,४.२१५ ॥\n\n<चतुर्थः प्रकारः>\n\nश्वेताभ्रसत्वं संचूर्ण्य तच्चतुर्थांशपारदं ।\n\nसूततुल्यं टङ्कणं च मर्दयेत्काकमाचिजैः ॥ १,४.२१६ ॥\n\nद्रवैस्तद्गोलकं कृत्वा वङ्गपत्रेण वेष्टयेत् ।\n\nश्वेताभ्रसत्वतुल्येन लिप्तमूषागतं धमेत् ॥ १,४.२१७ ॥\n\nभवेत्सम्मेलनं सम्यक्मुख्यः स्याद्रूप्यकर्मणि ।\n\n<वज्रहेममेलापने मूषालेपःः प्रथमः प्रकारः>\n\nअथातो वज्रकनकद्वन्द्वमेलाप्रलेपनं ॥ १,४.२१८ ॥\n\nगुञ्जा कान्तमुखं तुल्यं द्वन्द्वयोर्द्विगुणं बलिं ।\n\nस्तन्येन योषितां पिष्ट्वा मूषायामन्तरे तथा ॥ १,४.२१९ ॥\n\nमेलयेद्वज्रमेलापोऽयं कथितो मया ।\n\n<द्वितीयः प्रकारः>\n\nशिलाधातुः कान्तमुखं शशदन्ताश्च गन्धकः ॥ १,४.२२० ॥\n\nअम्लवेतसकं तुल्यं पिष्ट्वा मूषां प्रलेपयेत् ।\n\nहेमवज्रं मिलत्येव मूषायां नात्र संशयः ॥ १,४.२२१ ॥\n\n<तृतीयः प्रकारः>\n\nकुलीरास्थि शिलाधातु महिषीकणदृङ्मलं ।\n\nटङ्कणोर्णासमं सर्वं कान्तास्तन्येन मर्दयेत् ॥ १,४.२२२ ॥\n\nअनेन लेपयेन्मूषां हेमवज्रं मिलत्यलं ।\n\n<चतुर्थः प्रकारः>\n\nकान्तास्यं टङ्कणं बालवत्सविड्भ्रमरास्थि च ॥ १,४.२२३ ॥\n\nमनुष्यचिकुरास्थीनि स्त्रीस्तन्येन विमर्दयेत् ।\n\nअनेन लिप्तमूषायां हेमवज्रं मिलेद्ध्रुवं ॥ १,४.२२४ ॥\n\n<पञ्चमः प्रकारः>\n\nताप्यटङ्कणभूनागकान्तकाचमधूनि च ।\n\nकुलीरास्थि स्नुहीक्षीरमर्कक्षीरं समं समं ॥ १,४.२२५ ॥\n\nस्तन्येन मर्दयेत्सर्वं मूषालेपं तु कारयेत् ।\n\nमूषालेपो भवेदेष वज्रहाटकमेलनः ॥ १,४.२२६ ॥\n\nवज्रं भस्मीभवेद्यैस्तैर्मूषामन्तर्विलेपयेत् ।\n\nधमेत्तीव्राग्निना हेमवज्रमेलापनं भवेत् ॥ १,४.२२७ ॥\n\n<वज्रहेममेलापनम्; प्रथमः प्रकारः>\n\nअथातो मेलनं वक्ष्ये वज्रहेम्नोः सुरेश्वरि ।\n\nस्वर्णं द्वादशभागं स्यात्तदर्धं शुद्धपारदं ॥ १,४.२२८ ॥\n\nरसेन्द्रार्धं नागभस्म नागार्धं मृतवज्रकं ।\n\nएतच्चतुष्टयं चाम्लैर्मर्दयेत्तप्तखल्वके ॥ १,४.२२९ ॥\n\nउद्धृत्य द्वन्द्वमेलापे मूषायां रोधयेद्धमेत् ।\n\nहठात्तच्च मिलत्येतन्नात्र कार्या विचारणा ॥ १,४.२३० ॥\n\n<द्वितीयः प्रकारः>\n\nभावयेच्छारिवाक्षीरे मृतं वज्रं दिनं ततः ।\n\nमर्दयेद्गोलकं कृत्वा शेषयेच्चैकभागकं ॥ १,४.२३१ ॥\n\nत्रिभागं रसराजं च चतुर्भागं सुवर्णकं ।\n\nअम्लेन मर्दयेत्पिष्टिं कृत्वा तद्गोलकं ॥ १,४.२३२ ॥\n\nतत्पिष्ट्वा वेष्टयेत्तच्च भूर्जपत्रेण वेष्टयेत् ।\n\nपक्षं न्यसेद्धान्यराशौ तदुद्धृत्य पुनः पुनः ॥ १,४.२३३ ॥\n\nधमेद्धठान्मिलत्येव नात्र कार्या विचारणा ।\n\n<तृतीयः प्रकारः>\n\nवज्रं षोडशभागेन हेमपत्रेण वेष्टयेत् ॥ १,४.२३४ ॥\n\nतत्क्षिपेल्लिप्तमूषायां स्वर्णांशं श्वेतकाचजं ।\n\nचूर्णं वा नृकपालं वा चूर्णं कृत्वा विनिक्षिपेत् ॥ १,४.२३५ ॥\n\nनिरुध्य च धमेत्तीव्रमेवं कुर्यात्पुनः पुनः ।\n\nक्षिप्त्वा क्षिप्त्वा श्वेतकाचं नृकपालमथापि वा ॥ १,४.२३६ ॥\n\nसप्तधैवं मिलत्येव पुनरेवं विधीयते ।\n\nअस्य हेम्नः षोडशांशं मृतं वज्रं विनिक्षिपेत् ॥ १,४.२३७ ॥\n\nपूर्ववल्लिप्तमूषायां काचं वा नृकपालकं ।\n\nक्षिप्त्वा क्षिप्त्वा धमेत्तीव्रं सप्तवारं मिलत्यलं ॥ १,४.२३८ ॥\n\nएवं तृतीयवारं च कुर्यादेवं चतुर्थकं ।\n\n<द्वन्द्वितानामभिषेकः>\n\nअथातो द्वंद्वितानां च प्रवक्ष्याम्यभिषेचनं ॥ १,४.२३९ ॥\n\nकासीसं पञ्चलवणं माक्षीकं गन्धकं तथा ।\n\nकांक्षी क्षारत्रयं तुल्यमारनालेन मर्दयेत् ॥ १,४.२४० ॥\n\nतत्कल्कं आतपे ताम्रपात्रे संस्थापयेत्त्र्यहं ।\n\nतस्मिन्क्षिपेद्द्रुतं नागंशतधा तद्द्रुतं द्रुतं ॥ १,४.२४१ ॥\n\nताम्रपात्रस्थसौवीरैर्भावयेच्छतवारकं ।\n\nद्वंद्वितं तच्चरेत्सूतो यत्किंचिज्जारणार्हकं ॥ १,४.२४२ ॥\n\nरूप्यकर्मणि वङ्गं स्यान्नागं स्याद्धेमकर्मणि ।\n\n<पक्वबीजविधानम्>\n\nअथातः सम्प्रवक्ष्यामि पक्वबीजं सुरार्चिते ॥ १,४.२४३ ॥\n\n<प्रथमं विधानम्>\n\nसुवर्णे विद्रुते तुल्यं नागाभ्रं द्वंद्वितं प्रिये ।\n\nवाहयेद्द्वादशगुणं स्वर्णशेषं यथा धमेत् ॥ १,४.२४४ ॥\n\nपक्वबीजं इदं ख्यातं जारयेत्पारदे क्रमात् ।\n\n<द्वितीयं विधानम्>\n\nपीताभ्रसत्वं स्वर्णं च समांशं द्वंद्वितं धमेत् ॥ १,४.२४५ ॥\n\nवाहयेद्द्वादशगुणं स्वर्णशेषं यथा धमेत् ।\n\nपुनः पीताभ्रसत्वं च वहेद्दशगुणं शनैः ॥ १,४.२४६ ॥\n\nस्वर्णशेषं भवेद्यावत्पक्वबीजं इदं भवेत् ।\n\n<तृतीयं विधानम्>\n\nनागार्कव्योमरसकं चतुस्त्रिर्द्व्येकभागिकं ॥ १,४.२४७ ॥\n\nचूर्णयेल्लिप्तमूषायां अन्धयेच्च धमेद्दृढं ।\n\nमाक्षिकेण च तत्खोटं संपेष्याम्लैः पुटे पचेत् ॥ १,४.२४८ ॥\n\nपुनस्तत्सममाक्षीकमम्लैः पिष्ट्वा पुटे पचेत् ।\n\nएवं पञ्चपुटं दत्त्वा तद्द्रुते हेम्नि वाहयेत् ॥ १,४.२४९ ॥\n\nधमेद्दशगुणं यावत्तावत्स्यात्पक्वबीजकं ।\n\n<चतुर्बीजक्रमः>\n\nअथातः सम्प्रवक्ष्यामि चतुर्बीजं वरानने ॥ १,४.२५० ॥\n\nहेमताराहिकुटिलबीजान्येतानि तत्त्वतः ।\n\nहेमबीजं नागबीजं शस्यते हेमकर्मणि ॥ १,४.२५१ ॥\n\nतारबीजं वङ्गबीजं कथिते रूप्यकर्मणि ।\n\nहेमबीजं तारबीजं भवेतां च रसायने ॥ १,४.२५२ ॥\n\nनागबीजं वङ्गबीजं न रसायनकर्मणि ।\n\nचत्वार्येतानि बीजानि भवेयू रोगशान्तये ॥ १,४.२५३ ॥\n\nअन्यथा नैव योज्यानि बीजान्येतानि शाम्भवि ।\n\n<हेमबीजविधानम्, प्रथमं हेमबीजम्>\n\nगन्धकं सस्यकं वापि माक्षीकं वाथ तालकं ॥ १,४.२५४ ॥\n\nशिलां च विमलां वापि वैक्रान्तं वाञ्जनं च वा ।\n\nखर्परं वा कान्तमुखं वा चूर्णयित्वा समांशकं ॥ १,४.२५५ ॥\n\nशतवारान्द्रुते हेम्नि वाहयेच्च पुनः पुनः ।\n\n<द्वितीय नागभस्मसिद्धं हेमबीजम्>\n\nसूतहिंगुलकंकुष्ठलोहपर्पटिकाभ्रकं ॥ १,४.२५६ ॥\n\nमृतार्कमाक्षीकशिलाविमलांश्च समांशकान् ।\n\nएतान्नागकलाभागान्स्नुह्यर्कपयसा प्रिये ॥ १,४.२५७ ॥\n\nमर्दयेत्तेन पत्राणि शुद्धनागस्य लेपयेत् ।\n\nपुटेद्द्वात्रिंशतिपुटे नागो भस्मति तद्वहेत् ॥ १,४.२५८ ॥\n\nसमं समं च शतधा विद्रुते पूर्ववाहिते ।\n\nसुवर्णे च तथा हेमशेषं तावद्धमेद्दृढं ॥ १,४.२५९ ॥\n\n<तृतीयं वङ्गभस्मसिद्धं हेमबीजम्>\n\nअथवा भस्मयेद्वङ्गं तालशङ्खाभ्रपारदैः ।\n\nचिञ्चाक्षारैस्त्रपुसमैः स्नुह्यर्कक्षीरमर्दितैः ॥ १,४.२६० ॥\n\nपुटेत्षोडशभिस्तच्च शतधा हेम्नि वाहयेत् ।\n\n<चतुर्थं ताम्रभस्मसिद्धं हेमबीजम्>\n\nअथवा मारयेच्छुल्बमूर्ध्वाधो गन्धकं समं ॥ १,४.२६१ ॥\n\nक्षिप्त्वा पुटेदष्टवारं तत्ताम्रं हेम्नि वाहयेत् ।\n\n<पञ्चमं तीक्ष्णभस्मसिद्धं हेमबीजम्>\n\nअथवा मारयेत्तीक्ष्णं तीक्ष्णतुल्यं च हिंगुलं ॥ १,४.२६२ ॥\n\nस्त्रीस्तन्यैर्मर्दयित्वा तु पुटेदथ कलांशकं ।\n\nतीक्ष्णस्य हिंगुलं दत्त्वा मर्दयेत्पुटयेत्क्रमात् ॥ १,४.२६३ ॥\n\nएवं तत्षोडशपुटैः तत्तीक्ष्णं हेम्नि वाहयेत् ।\n\nशतधा हेम तदिशं विद्रुते हेम्नि वाहयेत् ॥ १,४.२६४ ॥\n\n<षष्ठं हेमबीजम्>\n\nतद्धेम्नि द्विगुणं ताप्यं पूर्णितं तद्धमेद्दृढं ।\n\nतच्चूर्णयेद्द्वित्रिपुटैः पञ्चभिर्मारितं भवेत् ॥ १,४.२६५ ॥\n\nतद्वाहयेद्दशगुणं द्रुते हेम्नि धमन्धमन् ।\n\nतदेव जायते दिव्यं सर्वसिद्धिप्रदायकं ॥ १,४.२६६ ॥\n\nहेमबीजमिदं ख्यातं हितं स्याद्रसजारणे ।\n\n<सप्तमं हेमबीजम्>\n\nसस्यकाभ्रकवैक्रांतसत्वं स्वर्णमहिं रविं ॥ १,४.२६७ ॥\n\nतीक्ष्णं च चूर्णयेल्लिप्तमूषायां चान्ध्रितं धमेत् ।\n\nपुनः प्रकटमूषायां धमेत्तस्मिन्द्रुते सति ॥ १,४.२६८ ॥\n\nमाक्षिकं निक्षिपेत्किंचित्किंचिद्दत्त्वा पुनः पुनः ।\n\nयावत्स्वर्णावशेषं स्यात्ततस्तस्मिन्विनिक्षिपेत् ॥ १,४.२६९ ॥\n\nस्वर्णं नागं रविं तीक्ष्णं पूर्ववच्च धमेत्क्रमात् ।\n\nवाहयेन्माक्षिकं तद्वद्धमेत्स्वर्णावशेषकं ॥ १,४.२७० ॥\n\nहेमबीजमिदं ख्यातं हितं स्याद्रसजारणे ।\n\n<अष्टमं हेमबीजम्>\n\nसमांशं चूर्णयेदभ्रं सत्वं ताम्रमयं शुभं ॥ १,४.२७१ ॥\n\nअभ्रकाद्द्विगुणं धौतं ताप्यं सर्वं धमेद्धठात् ।\n\nमूषायां द्वन्द्वलिप्तायां तत्खोटं चूर्णयेत्ततः ॥ १,४.२७२ ॥\n\nमर्द्यं दिव्यौषधिरसैः संपुटे रोधयेद्दृढं ।\n\nपचेद्गजपुटे तद्वच्चूर्णयेन्मर्दयेत्पुटेत् ॥ १,४.२७३ ॥\n\nएवं पञ्चपुटैः पक्वं तद्वहेत्कनके द्रुते ।\n\nयावद्दशगुणं तावन्मूषायां प्रकटे धमेत् ॥ १,४.२७४ ॥\n\nततस्तस्मिन्शुद्धताप्यं क्षिप्त्वा क्षिप्त्वा धमेद्धमेत् ।\n\nयावत्स्वर्णावशेषं स्यात्स्वर्णबीजमिदं प्रिये ॥ १,४.२७५ ॥\n\n<नवमं हेमबीजम्>\n\nतीक्ष्णार्कनागभस्मानि ताप्यचूर्णं समं समं ।\n\nएतद्द्रुते वहेद्धेम्नि यावद्दशगुणं भवेत् ॥ १,४.२७६ ॥\n\nतावत्स्वर्णावशेषं स्यात्स्वर्णबीजमिदं प्रिये ।\n\n<दशमं हेमबीजम्>\n\nमृततारार्कतीक्ष्णायः समं सर्वं धमेद्दृढं ॥ १,४.२७७ ॥\n\nमूषायां द्वन्द्वलिप्तायां तत्खोटं चूर्णयेत्ततः ।\n\nतच्चूर्णं द्राविते स्वर्णे वाहयेच्च शनैः शनैः ॥ १,४.२७८ ॥\n\nयावद्दशगुणं पश्चात्ताप्यचूर्णं क्षिपन्क्षिपन् ।\n\nधमेत्स्वर्णावशेषं स्याद्धेमबीजमिदं प्रिये ॥ १,४.२७९ ॥\n\n<एकादशं हेमबीजम्>\n\nनागमेकं चतुस्ताम्रं सत्त्वं रसकसम्भवं ।\n\nमूषायां द्वन्द्वलिप्तायां सर्वं ध्मातं विचूर्णयेत् ॥ १,४.२८० ॥\n\nतच्चूर्णं वाहयेत्स्वर्णे विद्रुते षड्गुणं शनैः ।\n\nस्वर्णशेषं भवेद्यावत्तावत्स्यात्स्वर्णबीजकं ॥ १,४.२८१ ॥\n\n<द्वादशं हेमबीजम्>\n\nताप्येन मारयेत्ताम्रं तन्नागे वाहयेच्छनैः ।\n\nयावच्छतगुणं ताप्यं चूर्णं क्षिप्त्वा धमन्धमन् ॥ १,४.२८२ ॥\n\nतद्वाहयेद्धमेद्धेम्नि क्रमाद्द्वात्रिंशतं गुणं ।\n\nस्वर्णशेषं भवेद्यावत्तावत्स्याद्धेमबीजकं ॥ १,४.२८३ ॥\n\n<त्रयोदशं हेमबीजम्>\n\nभागैकं खर्परीसत्वं द्विभागं चाभ्रसत्वकं ।\n\nत्रिभागं ताम्रचूर्णं च लिप्तमूषागतं धमेत् ॥ १,४.२८४ ॥\n\nतत्खोटं चूर्णयेत्ताप्यं तुल्यमम्लैर्विमर्दयेत् ।\n\nतत्क्षिपेत्संपुटे रुद्ध्वा पुटेल्लघुपुटे पुनः ॥ १,४.२८५ ॥\n\nएवं पञ्चपुटैः पक्वं तच्चूर्णं वाहयेद्द्रुते ।\n\nसहस्रगुणितं हेम्नि यावत्स्वर्णावशेषितं ॥ १,४.२८६ ॥\n\nतावत्ताप्यं वहेद्युक्त्या स्यादिदं हेमबीजकं ।\n\n<चतुर्दशं हेमवीजम्>\n\nभागैकमभ्रसत्वं च द्विभागं शुद्धताम्रकं ॥ १,४.२८७ ॥\n\nचूर्णयेल्लिप्तमूषायां क्षिप्त्वा रुद्ध्वा धमेद्दृढं ।\n\nततस्तं चूर्णयेत्ताप्यं तुल्यमम्लेन मर्दयेत् ॥ १,४.२८८ ॥\n\nतद्रुद्ध्वा संपुटे पच्यात्पुटे तच्चूर्णयेत्पुनः ।\n\nपूर्ववन्माक्षिके क्षिप्त्वा मर्दयेत्पातयेत्प्रिये ॥ १,४.२८९ ॥\n\nएवं पञ्चपुटे कार्ये तच्चूर्णं वाहयेत्प्रिये ।\n\nस्वर्णे शतगुणं यावत्तावत्स्याद्धेमबीजकं ॥ १,४.२९० ॥\n\n<पञ्चदशं हेमबीजम्>\n\nमाक्षिकं गन्धपाषाणं हरितालं मनःशिलां ।\n\nवैक्रान्तकं कान्तमुखं सस्यकं विमलांजने ॥ १,४.२९१ ॥\n\nरसकं चापि शतशश्चूर्णितं हेम्नि वाहयेत् ।\n\nलोहपर्पटिकाताप्यकङ्कुष्ठविमलाभ्रकैः ॥ १,४.२९२ ॥\n\nमृतशुल्बशिलासूतस्नुह्यर्कक्षीरहिङ्गुलैः ।\n\nनागो निर्जीवतां याति योगैः पुनः पुनः ॥ १,४.२९३ ॥\n\nरसतालकशुद्धचिंचाक्षारैस्तथा त्रपु ।\n\nमृतं नागं मृतं वङ्गं शुल्बं तीक्ष्णं च वा मृतं ॥ १,४.२९४ ॥\n\nएकैकं उत्तमे हेम्नि वाहयेत्सुरवन्दिते ।\n\nनिरुद्धे पन्नगे हेम्नि निर्व्यूढे शतसंगुणैः ॥ १,४.२९५ ॥\n\n<हेम्नि नागादिनिर्वहणेन वर्णव्यत्यासः>\n\nनागजीर्णं रोचनाभं हारीतं ताम्रवाहितं ।\n\nतीक्ष्णजीर्णं रविसमं वङ्गजीर्णं जपानिभं ॥ १,४.२९६ ॥\n\n<प्रथमं तारबीजम्>\n\nश्वेताभ्रसत्वं तीक्ष्णं च ताप्यं च विमलां तथा ।\n\nखर्परं च समं सर्वं कुटिलं च चतुर्गुणं ॥ १,४.२९७ ॥\n\nधमेत्सर्वं चूर्णयेच्च भस्मयेत्पुटपञ्चकैः ।\n\nतारे द्रुते शतगुणं वाहयेच्च शनैः शनैः ॥ १,४.२९८ ॥\n\nतारबीजं इदं ख्यातं जारणे परमं हितं ।\n\n<द्वितीयं तारबीजम्>\n\nयथा ताप्येन कुटिलं तथा ताप्येन मारयेत् ॥ १,४.२९९ ॥\n\nतद्भागं च समं तालं तत्समं रजते द्रुते ।\n\nत्रिंशद्गुणं भवेद्यावत्तावद्वाह्यं क्रमेण च ॥ १,४.३०० ॥\n\nतारबीजमिदं ख्यातं पारदे तच्च जारयेत् ।\n\n<तृतीयं तारबीजम्>\n\nतीक्ष्णं वङ्गं च विमलां समांशं चूर्णयेत्प्रिये ॥ १,४.३०१ ॥\n\nद्वन्द्वमेलोपलिप्तायां धमेत्तत्खोटकं भवेत् ।\n\nतत्खोटं चूर्णयेदम्लैर्मर्दयेत्पुटयेदिति ॥ १,४.३०२ ॥\n\nपञ्चवारं प्रकुर्वीत भस्म तज्जायते प्रिये ।\n\nतद्भस्म विद्रुते तारे वाहयेच्च समं समं ॥ १,४.३०३ ॥\n\nधमन्धमन्दशगुणं यावद्भवति भैरवि ।\n\nतारबीजं इदं श्रेष्ठं रसराजस्य जारणे ॥ १,४.३०४ ॥\n\n<चतुर्थं तारबीजम्>\n\nश्वेताभ्रसत्वं कुटिलं तारमाक्षीकसत्वकं ।\n\nत्रयं समांशं संचूर्ण्य लिप्तमूषागतं धमेत् ॥ १,४.३०५ ॥\n\nतच्चूर्णं वाहयेत्तारे तारतुल्यं विनिक्षिपेत् ।\n\nयावद्दशगुणं तावत्तारमाक्षीकवापतः ॥ १,४.३०६ ॥\n\nतारबीजं इदं प्रोक्तं जारणे परमं हितं ।\n\n<पञ्चर्मं तारबीजम्>\n\nत्रिद्व्येकभागान्देवेशि तीक्ष्णतालामलान्क्रमात् ॥ १,४.३०७ ॥\n\nचूर्णितान्लिप्तमूषायां क्षिप्त्वा तीव्राग्निना धमेत् ।\n\nतत्खोटं चूर्णयेदम्लैर्मर्दयेत्पुटयेदिति ॥ १,४.३०८ ॥\n\nसप्तधा तद्द्रुते तारे वाह्यं दशगुणं ततः ।\n\nक्षिप्त्वा क्षिप्त्वा तालचूर्णं तारशेषं यथा धमेत् ॥ १,४.३०९ ॥\n\nतारबीजमिदं श्रेष्ठं जारणे परमं हितं ।\n\n<षष्ठं तारबीजम्>\n\nखर्परी तालशुभ्राभ्रसत्त्वकं तारमाक्षिकं ॥ १,४.३१० ॥\n\nतुल्यं सर्वसमं वङ्गं सर्वं मूषागतं धमेत् ।\n\nचूर्णयेन्मर्दयेदम्लैः पुटेदेवं तु सप्तधा ॥ १,४.३११ ॥\n\nतच्चूर्णं वाहयेत्तारे द्रुते दशगुणं धमन् ।\n\nतारशेषं भवेद्यावत्तावत्स्यात्तारबीजकं ॥ १,४.३१२ ॥\n\n<सप्तमं तारबीजम्>\n\nश्वेताभ्रसत्वं वङ्गं च द्वन्द्वं कुर्याच्च पूर्ववत् ।\n\nतच्चूर्णे तालकं दत्त्वा पादमम्लैर्विमर्दयेत् ॥ १,४.३१३ ॥\n\nपुटेत्तस्मिन्क्षिपेत्तालं पूर्ववन्मर्दनं पुटं ।\n\nएवं पञ्चपुटं कुर्यात्तच्चूर्णं वाहयेद्द्रुते ॥ १,४.३१४ ॥\n\nरजते द्वादशगुणं तद्भवेत्तारबीजकं ।\n\n<अष्टमं तारबीजम्>\n\nश्वेताभ्रसत्वं वङ्गं च वङ्गार्धं तीक्ष्णचूर्णकं ॥ १,४.३१५ ॥\n\nतीक्ष्णांशा तारविमला सर्वं मूषागतं धमेत् ।\n\nततस्तच्चूर्णयेदम्लैः पिष्ट्वा रुद्ध्वा पुटेत्पचेत् ॥ १,४.३१६ ॥\n\nपञ्चवारं पुनस्तच्च वाहयेद्रजते द्रुते ।\n\nयावच्छतगुणं तावत्तालकं च क्षिपन्धमेत् ॥ १,४.३१७ ॥\n\nतारशेषं भवेद्यावत्तावत्स्यात्तारबीजकं ।\n\n<ताम्रबीजम्>\n\nताम्रबीजं प्रवक्ष्यामि जारणार्थं रसस्य तु ॥ १,४.३१८ ॥\n\nस्वर्णं ताम्रं समं देवि तयोस्तुल्यं च माक्षिकं ।\n\nऊर्ध्वाधो निक्षिपेल्लिप्तमूषायां तद्धमेद्दृढं ॥ १,४.३१९ ॥\n\nधमेदेवं च दशधा दत्त्वा दत्त्वाथ माक्षिकं ।\n\nताम्रबीजमिदं ख्यातं भास्वत्किरणसंनिभं ॥ १,४.३२० ॥\n\n<प्रथमं नागबीजम्>\n\nअभ्रकं रसकं तुल्यं नागभस्म चतुर्गुणं ।\n\nधमयेच्चूर्णयेत्तच्च माक्षिकेण च मारयेत् ॥ १,४.३२१ ॥\n\nएतत्समं शिलाचूर्णमेकीकृत्याथ वापयेत् ।\n\nतद्धमेत्सदृशे हेम्नि विद्रुते शतधा प्रिये ॥ १,४.३२२ ॥\n\nनागबीजमिदं प्रोक्तमेतत्सूते तु जारयेत् ।\n\n<द्वितीयं नागबीजम्>\n\nनागबीजं प्रवक्ष्यामि श्रेष्ठं तद्रसजारणे ॥ १,४.३२३ ॥\n\nरसकाभ्रकताम्रेऽहिं भागवृद्ध्या धमेत्ततः ।\n\nमाक्षिकेण हतं तच्च बीजं निर्वाहयेत्प्रिये ॥ १,४.३२४ ॥\n\nद्वात्रिंशांशगुणं हेम्नि वङ्गं ताप्यहतं वहेत् ।\n\nत्रिंशद्गुणं शिलावाप्यं नागबीजमुदाहृतं ॥ १,४.३२५ ॥\n\n<वङ्गबीजक्रमः>\n\nबीजं प्रवक्ष्यामि वङ्गं तालं च ताप्यकं ।\n\nसमं धमेच्चूर्णयेच्च तत्समं ताप्यतालकं ॥ १,४.३२६ ॥\n\nमर्दयेत्पुटयेदम्लैर्भस्म स्यात्षोडशैः पुटैः ।\n\nतारे द्रुते शतगुणं वाहयेद्वङ्गभस्म च ॥ १,४.३२७ ॥\n\nतत्तारे तालकं देवि द्वात्रिंशद्गुणमावहेत् ।\n\nवङ्गबीजमिदं ज्ञेयमेतत्सूते तु जारयेत् ॥ १,४.३२८ ॥\n\n<जारणे बिडयोगाः>\n\nविडयोगान्प्रवक्ष्यामि जारणार्हान्सुरार्चिते ।\n\n<१. वडवानलविडः>\n\nसौवीरं गन्धकं कांक्षी कासीसं व्योषसैन्धवं ॥ १,४.३२९ ॥\n\nसौवर्चलं सर्जिका च मालतीतीरसम्भवं ।\n\nशिग्रुमूलरसैः सर्वं भावयेत्सप्तवासरं ॥ १,४.३३० ॥\n\nबिडोऽयं जारणे श्रेष्ठो नाम्ना च वडबानलः ।\n\n<२. वैश्वानरविडः>\n\nअर्कक्षीरैर्दग्धशङ्खं भावयेत्पुटयेत्प्रिये ॥ १,४.३३१ ॥\n\nशतधायं विडः प्रोक्तो नाम्ना वैश्वानरो महान् ।\n\n<३. ज्वालामुखबिडः>\n\nगन्धकं शङ्खचूर्णं च सैन्धवं च विषं समं ॥ १,४.३३२ ॥\n\nशतवारं गवां मूत्रैः शिग्रुमूलरसैस्तथा ।\n\nभावितोऽयं बिडः प्रोक्तो नाम्ना ज्वालामुखः स्मृतः ॥ १,४.३३३ ॥\n\n<४. अग्निजिह्वकबिडः>\n\nपलाशस्य रसैर्भाव्यं टङ्कणं शतधा प्रिये ।\n\nलोहानां जारणे श्रेष्ठो बिडो नाम्नाग्निजिह्वकः ॥ १,४.३३४ ॥\n\n<५ वडबाबिडः>\n\nकान्तास्यं गन्धकं चूली चैकैकं लोहजारकं ।\n\nचूलीगन्धकसिन्धूत्थतालभूखगटङ्कणान् ॥ १,४.३३५ ॥\n\nसक्षारमूत्रैर्विपचेन्नाम्नायं वडबामुखः ।\n\n<६. महावैश्वानरो विडः>\n\nदेवदालिं मोक्षकं च निचुलं च पुनर्नवां ॥ १,४.३३६ ॥\n\nपलाशं काञ्चनं वासामेरण्डं वास्तुकं तिलं ।\n\nकदलीमपि सर्वाङ्गं खण्डितं नाति शोषयेत् ॥ १,४.३३७ ॥\n\nमूत्रवर्गे चाष्टगुणे प्रक्षिपेत्तदनन्तरं ।\n\nसमूलं मूलकं दग्ध्वा तिलकाण्डं च तत्समं ॥ १,४.३३८ ॥\n\nक्षारद्वयं पूर्वरसे क्षिप्त्वा स्थाप्यं त्र्यहं खरे ।\n\nआतपे तद्वस्त्रपूतं लोहपात्रे द्रवं पचेत् ॥ १,४.३३९ ॥\n\nबहवो बुद्बुदा बाष्पा उद्भवन्ति यदा यदा ।\n\nत्रिक्षारं त्रिकटुं गन्धं कासीसं लोणपञ्चकं ॥ १,४.३४० ॥\n\nसौराष्ट्रीं रामठं चूलिं समं चूर्णीकृतं क्षिपेत् ।\n\nप्रचालयेल्लोहदर्व्या गुडपाको यथा भवेत् ॥ १,४.३४१ ॥\n\nसमुत्तार्य क्षिपेल्लोहसंपुटे सप्तवासरं ।\n\nभूगर्भे धान्यराशौ च सप्ताहं धारयेत्पुनः ॥ १,४.३४२ ॥\n\nसप्ताहं धारयेद्घर्मे महावैश्वानरो बिडः ।\n\n<७. वह्निबिडः>\n\nजम्बीराम्लेन शतधा वनशिग्रुरसेन च ॥ १,४.३४३ ॥\n\nगन्धकं भावयेदेष बिडः स्याद्वह्निसंज्ञकः ।\n\nनवसारोऽपि च तथा गन्धवत्स बिडो भवेत् ॥ १,४.३४४ ॥\n\n<८. चित्रभानुबिडः>\n\nगन्धकं निचुलक्षारं गुंजाबीजं च टङ्कणं ।\n\nमूलबीजं देवदाल्याः समं सर्वं च भावयेत् ॥ १,४.३४५ ॥\n\nतिक्तकोशातकीनीरैः सप्तधाम्लगणैस्तथा ।\n\nबिडोऽयं चित्रभानुः स्यात्प्रधानं हेमजारणे ॥ १,४.३४६ ॥\n\n<९. महाबिडः>\n\nमूलकं शृङ्गिवेरं च वह्निं दग्ध्वा त्रयं समं ।\n\nगोमूत्रे निक्षिपेत्तच्च वस्त्रपूतं च कारयेत् ॥ १,४.३४७ ॥\n\nअनेन भावितो गन्धः शतधा स्यान्महाबिडः ।\n\n<१०. अन्यो महाबिडः>\n\nतालं शिला टङ्कणं च शङ्खं लवणशुक्तिके ॥ १,४.३४८ ॥\n\nमूत्राम्लैर्विपचेन्मन्दं वह्नावेष बिडो महान् ।\n\n<११. वज्रानलबिडः>\n\nअर्कक्षीरैर्दग्धशङ्खं शतधा भावयेत्ततः ॥ १,४.३४९ ॥\n\nमर्दयित्वाम्लवर्गेण रुद्ध्वा पञ्चपुटैः पचेत् ।\n\nतत्समं टङ्कणक्षारं क्षिप्त्वाम्लगणभावितं ॥ १,४.३५० ॥\n\nकृत्वा मनःशिलां गन्धं दरदं विद्रुमं ततः ।\n\nनृपावर्तं तु पञ्चानां शंखचूर्णं समं प्रिये ॥ १,४.३५१ ॥\n\nभावयेदम्लवर्गेण त्रिदिनं स्यान्महाबिडः ।\n\nनाम्ना वज्रानलः प्रोक्तः खोटः सूतस्य जारणे ॥ १,४.३५२ ॥\n\nद्वन्द्वमेलापमूषायां सारणे योजयेत्सदा ।\n\nपारदस्तु क्षणादेव वज्रादीन्यपि जारयेत् ॥ १,४.३५३ ॥\n\n<१२. अन्यो विडः>\n\nनिर्दग्धशङ्खचूर्णं च रविक्षीरशताप्लुतं ।\n\nपुटितं बहुशो देवि प्रशस्तो जारणे बिडः ॥ १,४.३५४ ॥\n\n<१३. बडबामुखो बिडः>\n\nशतशो वा प्लुतं चूर्णं गन्धकस्य गवां जलैः ।\n\nनिर्दग्धशङ्खचूर्णं तु शिग्रुमूलाम्बुभावितं ॥ १,४.३५५ ॥\n\nशतशो विषसिन्धूत्थसंयुतं वडबामुखः ।\n\n<१४. सर्वजारकबिडः>\n\nगन्धकं भावयेत्कन्याधुत्तूरकरवीरजैः ॥ १,४.३५६ ॥\n\nद्रवैस्तु शतधा घर्मे विडोऽसौ सर्वजारकः ।\n\n<१५. अन्यो बिडः>\n\nताम्रवल्लीदलरसैः प्लावयेद्गन्धसैन्धवं ॥ १,४.३५७ ॥\n\nसप्ताहेन भवेदेनं नियुञ्ज्याद्धेमजारणे ।\n\n<१६. सिद्धबिडः>\n\nसैन्धवं कुनटी गन्धं प्रत्येकं च पलं पलं ॥ १,४.३५८ ॥\n\nभूलता त्रिपलं सर्वं मर्दयेच्छोषयेत्पचेत् ।\n\nएवं कुर्यादष्टवारं अयं सिद्धबिडः स्मृतः ॥ १,४.३५९ ॥\n\n<अभ्रकजारणम्>\n\nअथाभ्रजारणं कर्म वक्ष्यामि शृणु पार्वति ।\n\nतप्तखल्वे चतुःषष्टिनिष्कसूतं सुचारितं ॥ १,४.३६० ॥\n\nभावितं गगनं चैकं निष्कं तत्र विनिक्षिपेत् ।\n\nत्रिक्षारं पञ्चलवणं भूखगाम्लजवेतसान् ॥ १,४.३६१ ॥\n\nषोडशांशान्रसेन्द्रस्य क्षिपेज्जम्बीरवारिणा ।\n\nमर्दयेद्याममात्रं तु कूर्मयन्त्रे विडान्विते ॥ १,४.३६२ ॥\n\nपचेद्दिनं विनिक्षिप्य जीर्णग्रासो भवेद्रसः ।\n\nएतत्सूतं तप्तखल्वे क्षिप्त्वा राजीगुडोर्णकं ॥ १,४.३६३ ॥\n\nइष्टिकां गृहधूमं च सैन्धवं पारदस्य तु ।\n\nएतत्सर्वं षोडशांशं मर्द्यमम्लगणैर्दिनं ॥ १,४.३६४ ॥\n\nचण्डातपे पिण्डितं तद्रसे बद्ध्वाथ पोटलं ।\n\nअम्लवर्गेण भरिते डोलायन्त्रे पचेद्दिनं ॥ १,४.३६५ ॥\n\nप्रतिग्रासे त्विदं कुर्यात्पुनर्ग्रासं अपेक्षते ।\n\nग्रासोऽजीर्णो यदि भवेत्पाच्यः कच्छपयन्त्रके ॥ १,४.३६६ ॥\n\nएवं ग्रासक्रमेणैव जारयेद्गगनादिकं ।\n\nचतुःषष्टितमांशादि चतुःषष्टिगुणावधि ॥ १,४.३६७ ॥\n\nरसेन्द्रे जारयेद्ग्रासं दत्त्वा दत्त्वा पुनः ।\n\n<जीर्णाभ्रकरसलक्षणम्>\n\nचतुःषष्ट्यंशके सूतो व्योमसत्वे तु जारिते ॥ १,४.३६८ ॥\n\nदण्डधारी जलूकाभो वैष द्वात्रिंशदंशके ।\n\nषोडशांशे वायसस्य विष्ठातुल्योऽष्टमांशके ॥ १,४.३६९ ॥\n\nदधिमण्डसमो देवि चतुर्थांशे तु जारिते ।\n\nनवनीतसमो द्व्यंशे गोलाभो जारितो भवेत् ॥ १,४.३७० ॥\n\nअभ्रके समजीर्णे तु शतवेधी भवेद्रसः ।\n\nघने द्विगुणजीर्णे तु सहस्रांशेन वेधयेत् ॥ १,४.३७१ ॥\n\nचतुर्गुणेऽभ्रके जीर्णे त्वयुतायुर्भवेत्प्रिये ।\n\nगगनेऽष्टगुणे जीर्णे ब्रह्मायुर्लक्षवेधकः ॥ १,४.३७२ ॥\n\nविष्ण्वायुः षोडशगुणे जीर्णेऽभ्रे कोटिवेधकः ।\n\nद्वात्रिंशद्गुणिते जीर्णे रुद्रायुर्दशकोटिभिः ॥ १,४.३७३ ॥\n\nचतुःषष्टिगुणे जीर्णे नित्यायुः शतकोटिभिः ।\n\nअभ्रके समजीर्णे तु रसो दोषान्विमुञ्चति ॥ १,४.३७४ ॥\n\nजहाति स्वगतान्सर्वान्सर्वलोहानि भक्षयेत् ।\n\n<पक्षच्छेद>\n\nयन्त्रादधो न पतति नैवोत्पतति चोर्ध्वतः ॥ १,४.३७५ ॥\n\nनोद्गारी कपिलो वर्णे वह्नौ तिष्ठति निश्चलः ।\n\nविप्रुषो मुञ्चते देवि छिन्नपक्षो भवेद्रसः ॥ १,४.३७६ ॥\n\nसमजीर्णे तु बालः स्याद्युवा जीर्णचतुर्गुणः ।\n\nव्योमषड्गुणजीर्णस्तु वृद्धसंज्ञो भवेद्रसः ॥ १,४.३७७ ॥\n\nबालो विध्यति कल्केन युवा पत्रप्रलेपतः ।\n\nजारितस्तु रसेन्द्रोऽयं वृद्धो लोहानि विध्यति ॥ १,४.३७८ ॥\n\nबालः सूतो रुजं हन्ति न समर्थो रसायने ।\n\nयुवा रसायने दक्षो वृद्धः स्याद्देहलोहयोः ॥ १,४.३७९ ॥\n\n<अन्यजारणप्रकारः>\n\nअभावे घनसत्वस्य कान्तसत्वं प्रदीयते ।\n\nतदभावे भवेत्तीक्ष्णमेवं द्वन्द्वानि जारयेत् ॥ १,४.३८० ॥\n\nघनजीर्णस्य सूतस्य ततो द्वन्द्वानि जारयेत् ।\n\nरसेन्द्रो द्वन्द्वरहितं न चरेदभ्रसत्वकं ॥ १,४.३८१ ॥\n\nतस्माद्धेमादिलोहेन युक्तमभ्रं चरेद्ध्रुवं ।\n\nनागाभ्रं वापि वङ्गाभ्रं ताम्राभ्रं वा सुरार्चिते ॥ १,४.३८२ ॥\n\nताराभ्रं वापि हेमाभ्रं ताप्याभ्रं वापि जारयेत् ।\n\nघनसत्वं यथा जीर्णं तथा द्वन्द्वानि जारयेत् ॥ १,४.३८३ ॥\n\nद्वन्द्वबीजरसस्याथ पक्वबीजानि जारयेत् ।\n\n<जारणाफलम्>\n\nखल्वं तु पीठिका देवि रसेन्द्रो लिङ्ग उच्यते ॥ १,४.३८४ ॥\n\nमर्दनं चन्दनं तस्य ग्रासः पूजा विधीयते ।\n\nक्षीयमाणे पातकौघे सुलभा रसजारणा ॥ १,४.३८५ ॥\n\nजारणायां च लब्धायां ज्ञानं कैवल्यदं भवेत् ।\n\nतावन्मुक्तिः कुतः कान्ते यावन्नो वेत्ति जारणां ॥ १,४.३८६ ॥\n\nजारणा साधकेन्द्रस्य मुक्तिव्यक्तिकरा प्रिये ।\n\nजारणार्थं रसो यावद्दिनं वह्नौ तु धार्यते ॥ १,४.३८७ ॥\n\nशिवलोके सुखं भुङ्क्ते तावत्कल्पसहस्रकं ।\n\nधारयेद्यो रसं वह्नावेकाहं वा तदर्धकं ॥ १,४.३८८ ॥\n\nक्षीयन्ते तस्य पापानि बहुजन्मार्जितानि च ।\n\nसुवर्णरेतसो मित्रं स्वर्णदेहस्तथा रसः ॥ १,४.३८९ ॥\n\nअसहत्वं सूतवह्नौ तोये मैत्रं सुवर्णतः ।\n\nचतुर्गुणेन वस्त्रेण पीडितो निर्मलश्च सः ॥ १,४.३९० ॥\n\nगालनक्रियया ग्रासे सति निःशेषनिर्गते ।\n\nस भवेद्दण्डधारी च जीर्णग्रासस्तदा रसः ॥ १,४.३९१ ॥\n\nह्रां ह्रीं ह्रूं ह्रैं ह्रौं ह्रः फट्रसेश्वराय सर्वसत्त्वोपहाराय ग्रासं गृह्ण गृह्ण ह्रीं स्वाहा ।\n\n<गर्भद्रुतिः; गर्भद्रावणयोग्यबीजसिद्धिः; प्रथमः प्रकारः>\n\nगर्भद्रुतिं प्रवक्ष्यामि जारितस्य रसस्य च ।\n\nगर्भद्रावणयोग्यानि बीजानि शृणु भैरवि ॥ १,४.३९२ ॥\n\nनागभस्म च माक्षीकं गन्धकं च समं समं ।\n\nचूर्णितं वाहयेत्स्वर्णे त्रिगुणं द्राविते धमन् ॥ १,४.३९३ ॥\n\nपूतिबीजमिदं सूतगर्भे द्रवति तत्क्षणात् ।\n\n<द्वितीयः प्रकारः>\n\nस्वर्णे नागं समावर्त्य शिलाचूर्णं क्षिपन्क्षिपन् ॥ १,४.३९४ ॥\n\nनागक्षये पुनर्नागं दत्त्वा दत्त्वा त्रिवारकं ।\n\nस्वर्णशेषं भवेद्यावत्तावद्धाम्यं पुनः पुनः ॥ १,४.३९५ ॥\n\nएतद्बीजं द्रवत्येव रसगर्भे तु मर्दनात् ।\n\n<तृतीयः प्रकारः>\n\nसुवर्णं ताप्यसत्वं तु समं मूषागतं धमेत् ॥ १,४.३९६ ॥\n\nतस्मिन्द्रुते ताप्यचूर्णं तुल्यं तुल्यं क्षिपन्क्षिपन् ।\n\nमाक्षीकसत्वं त्रिगुणमेवं वाह्यं पुनः पुनः ॥ १,४.३९७ ॥\n\nएतद्बीजं रसेन्द्रस्य गर्भे द्रवति मर्दनात् ।\n\n<चतुर्थः प्रकारः>\n\nसुवर्णस्य समं ताप्यसत्वमावर्तयेत्ततः ॥ १,४.३९८ ॥\n\nकुर्यात्कण्टकवेध्यानि पत्राणि च विलेपयेत् ।\n\nलवणेनाम्लपिष्टेन गन्धतुल्येन पार्वति ॥ १,४.३९९ ॥\n\nतानि पत्राणि च पुटे पचेद्धेमावशेषितं ।\n\nएतद्बीजं रसेन्द्रस्य गर्भे द्रवति मर्दनात् ॥ १,४.४०० ॥\n\n<पञ्चमः प्रकारः>\n\nताप्यतुल्यं च सिन्धूत्थं मर्दयेदम्लकेन च ।\n\nतत्संपुटे पुटे पच्यात्पुनः संमर्दयेत्पुटेत् ॥ १,४.४०१ ॥\n\nपुनः पुनर्द्विषड्वारमस्य तुल्यं च नागजं ।\n\nभस्म संमर्दयेदम्लैरनेन स्वर्णपत्रकं ॥ १,४.४०२ ॥\n\nलिप्त्वा लिप्त्वा धमेत्सप्तवारं तद्वाहयेत्ततः ।\n\nद्रुतं तं वापयेत्पूर्वं कल्कितैः सप्तवारकं ॥ १,४.४०३ ॥\n\nएतद्बीजं रसेन्द्रस्य गर्भे द्रवति मर्दनात् ।\n\n<षष्ठः प्रकारः>\n\nकासीसं टङ्कणं गन्धं ताप्यं सौवर्चलं शिलां ॥ १,४.४०४ ॥\n\nतुल्यं संमर्दयेत्सर्वांश्चणकाम्लैर्दिनावधि ।\n\nएतद्बीजं रसेन्द्रस्य गर्भे द्रवति मर्दनात् ॥ १,४.४०५ ॥\n\n<गर्भद्रावणे मूषायन्त्रसिद्धिः>\n\nसुवर्चलं च कासीसं यवक्षारं च टङ्कणं ।\n\nमाक्षिकं सैन्धवं चुल्ली सामुद्रं राजिका तथा ॥ १,४.४०६ ॥\n\nतुल्यं कांक्षीं च कर्पूरं अर्कस्नुक्क्षीरमर्दितं ।\n\nअनेन लेपयेन्मूषां बिडेनांगुलमात्रकं ॥ १,४.४०७ ॥\n\nमूषायन्त्रमिदं श्रेष्ठं गर्भद्रावणकर्मणि ।\n\n<गर्भद्रुतिप्रकाराः; प्रथमः प्रकारः>\n\nस्वर्णं ताम्रं मृतं तीक्ष्णं रञ्जितं पक्वबीजकं ॥ १,४.४०८ ॥\n\nगर्भद्रावणबीजं च सर्वमावर्तयेद्दृढं ।\n\nद्रुतेऽस्मिंस्ताप्यचूर्णं च क्षिप्त्वा क्षिप्त्वा धमन्धमन् ॥ १,४.४०९ ॥\n\nयावत्क्षयं गते ताम्रतीक्ष्णे तावत्सुरेश्वरि ।\n\nएतद्बीजं रसेन्द्रस्य गर्भे द्रवति मर्दनात् ॥ १,४.४१० ॥\n\n<द्वितीयः प्रकारः>\n\nहेम गन्धहतं नागं पक्वबीजस्य साधनं ।\n\nतद्द्वयं लिप्तमूषायां अन्ध्रयित्वा धमेद्दृढं ॥ १,४.४११ ॥\n\nतच्चूर्णं अभिषिक्तं च रसगर्भे द्रवत्यलं ।\n\n<तृतीयः प्रकारः>\n\nसुवर्णे विद्रुते शुल्बं मृतं तीक्ष्णं शनैः शनैः ॥ १,४.४१२ ॥\n\nवाहयेत्षड्गुणं यावत्तद्रसे द्रवति प्रिये ।\n\n<चतुर्थः प्रकारः>\n\nमहारसाननुरसान्क्षीणलोहानि चाक्षये ॥ १,४.४१३ ॥\n\nसमांशं सममाक्षीकगन्धकावापयोगतः ।\n\nशतशो वाहयेदेतदक्षीणांशावशेषितं ॥ १,४.४१४ ॥\n\nसमांशं रसराजस्य गर्भे द्रवति निश्चितं ।\n\n<पञ्चमः प्रकारः>\n\nजारितस्य रसेन्द्रस्य चतुःषष्टितमांशकं ॥ १,४.४१५ ॥\n\nगर्भद्रावणबीजं च तप्तखल्वे विनिक्षिपेत् ।\n\nशिलारुचकमाक्षीकगन्धकासीसटङ्कणैः ॥ १,४.४१६ ॥\n\nमर्दयेच्चणकाम्लेन सर्वमेतद्दिनावधि ।\n\nरसस्यैतत्षोडशांशं दत्त्वा बीजं च दापयेत् ॥ १,४.४१७ ॥\n\nमुच्यते यत्र यत्रैव तत्तद्द्रवति तत्क्षणात् ।\n\n<षष्ठः प्रकारः>\n\nअपामार्गपलाशोत्थभस्मक्षारं समाहरेत् ॥ १,४.४१८ ॥\n\nटङ्कणं सयवक्षारं कासीसं च सुवर्चलं ।\n\nसामुद्रं सैन्धवं राजीं माक्षिकं नवसारकं ॥ १,४.४१९ ॥\n\nकर्पूरं माक्षिकं तुल्यं स्नुह्यर्कक्षीरमर्दितं ।\n\nमूषालेपमनेनैव कृत्वा कुर्याद्बिडेन च ॥ १,४.४२० ॥\n\nलेपं अङ्गुलमानेन प्राक्सूतं चात्र निक्षिपेत् ।\n\nरुद्ध्वा स्वेद्यं दिनैकं तु करीषाग्नौ द्रवत्यलं ॥ १,४.४२१ ॥\n\nइत्येवं द्रावितं जार्यं यावद्बीजं तु षड्गुणं ।\n\n<१३. बाह्यद्रुतिः>\n\nशिवे वक्ष्यामि ते बाह्यद्रुतिकर्म यथाक्रमं ॥ १,४.४२२ ॥\n\nयेनोपायेनाभ्रकादिद्रुतिर्भवति तच्छृणु ।\n\n<अभ्रकद्रुतिः>\n\nअथाभ्रकद्रुतिं वक्ष्ये कञ्चुकीकन्दमेव च ॥ १,४.४२३ ॥\n\nकपितिन्दौ केशतैले प्रत्येकं तु त्रिधा वपेत् ।\n\nमूषायां द्रावयित्वा तदभ्रसत्वं द्रुतिर्भवेत् ॥ १,४.४२४ ॥\n\n<स्वर्णद्रुतिः>\n\nफलपांशुर्देवदाल्याः शकगोपोऽश्वलालकाः ।\n\nटङ्कणं जालिनीनीरैर्भावयेद्बहुधा प्रिये ॥ १,४.४२५ ॥\n\nद्रावयेत्काञ्चनं तत्र वपेत्सूतसमा द्रुतिः ।\n\n<सर्वरत्नद्रुतिः>\n\nत्रिक्षारं चणकाम्लं च रामठं चाम्लवेतसं ॥ १,४.४२६ ॥\n\nतथा ज्वालामुखीक्षारं स्थलकुम्भीरसेन च ।\n\nपिष्ट्वा स्नुह्यर्कयोः क्षीरैस्तद्गोले मृदु हीरकं ॥ १,४.४२७ ॥\n\nनिक्षिपेत्तच्च जम्बीरे डोलायन्त्रे त्र्यहं पचेत् ।\n\nएवं कृते हीरकस्य द्रुतिर्भवति सूतवत् ॥ १,४.४२८ ॥\n\nपद्मरागादिरत्नानां द्रुतिरेव कृते भवेत् ।\n\n<द्रुतिमेलापनम्>\n\nद्रुतीनां मेलनं वक्ष्ये शृणु भैरवि तत्त्वतः ॥ १,४.४२९ ॥\n\nकृष्णागरुश्च कस्तूरी ब्रह्मबीजं च माक्षिकं ।\n\nनारीपुष्पं विषं हिंगु लशुनं टङ्कणं निशा ॥ १,४.४३० ॥\n\nएतैः समं द्रुतिं सूतं तप्तखल्वे विमर्दयेत् ।\n\nपाठा वन्ध्या तालमूली नीली त्रिविधचित्रकं ॥ १,४.४३१ ॥\n\nपद्मकन्दं क्षीरकन्दं बला गुञ्जामृतार्द्रकं ।\n\nअश्वलाला निम्बपत्रं स्त्रीस्तन्यं च समं समं ॥ १,४.४३२ ॥\n\nएतेषां ग्राहयेत्स्वच्छं रसं वस्त्रेण गालितं ।\n\nएतद्द्रुतियुते सूते क्षिप्त्वा क्षिप्त्वा विमर्दयेत् ॥ १,४.४३३ ॥\n\nमिलन्ति द्रुतयः सर्वाः पारदे नात्र संशयः ।\n\nद्रुतयो मिलिता येन यन्त्रं तेनैव कच्छपं ॥ १,४.४३४ ॥\n\nलिम्पेच्च बिडयोगेन मेलयेज्जारयेत्क्रमात् ।\n\nइत्येवं रसराजस्य षड्गुणां जारयेद्द्रुतिं ॥ १,४.४३५ ॥\n\n<१४. रञ्जनम्>\n\nद्रुतिजीर्णस्य सूतस्य रञ्जनं शृणु पार्वति ।\n\nतस्माद्रञ्जकबीजानां रञ्जनं च वदामि ते ॥ १,४.४३६ ॥\n\n<रञ्जनतैलविधिः>\n\nपलाशपुष्पं मञ्जिष्ठा लोहितं करवीरजं ।\n\nपुष्पं च खदिरं रक्तचन्दनं कुक्कुटी तथा ॥ १,४.४३७ ॥\n\nनिशाद्वयं च सरलं देवदारुं जपासुमं ।\n\nअन्यानि रक्तपुष्पाणि लाक्षातोयेन मर्दयेत् ॥ १,४.४३८ ॥\n\nएतच्चतुर्गुणं तैलं तैलाद्रक्तप्रसूनजं ।\n\nद्रवं चतुर्गुणं देयं तैलशेषं यथा भवेत् ॥ १,४.४३९ ॥\n\nतस्मिन्निषेचयेद्बीजं एकविंशतिवारकं ।\n\nरञ्जयेत्पक्वबीजानि सर्वाण्येवं सुरार्चिते ॥ १,४.४४० ॥\n\n<नागबीजरञ्जनम्>\n\nखर्परे नागमादाय चण्डाग्निं ज्वालयेदधः ।\n\nपलाशपर्णबीजानि क्षिपेत्तस्मिन्प्रचालयेत् ॥ १,४.४४१ ॥\n\nपलाशदण्डेनामर्द्यं चतुर्यामेन भस्मति ।\n\nतद्भस्म गन्धकं तुल्यमम्ले यामं प्रपेषयेत् ॥ १,४.४४२ ॥\n\nरुद्ध्वा पुटेद्गजपुटे स्वाङ्गशीतं तदुद्धरेत् ।\n\nतच्चतुर्थांशकं गन्धं दत्त्वा पिष्ट्वा पुटे पचेत् ॥ १,४.४४३ ॥\n\nएवं द्विसप्तवारेण नागं स्याद्रक्तवर्णकं ।\n\nवाशापञ्चाङ्गचूर्णं च तच्चूर्णं ककुभस्य च ॥ १,४.४४४ ॥\n\nशिग्रुकिंशुककोरण्डशाकपुष्पाणि नागिनीं ।\n\nअहिमारं कुमारीं च नागकन्यां च चूर्णयेत् ॥ १,४.४४५ ॥\n\nएतत्सर्वं चैकभागं द्विभागं च मनःशिलां ।\n\nभाण्डे सर्वं विनिक्षिप्य गवां मूत्रे चतुर्गुणे ॥ १,४.४४६ ॥\n\nपचेत्पादावशेषं तु पूर्वनागे क्षिपन्क्षिपन् ।\n\nचुल्ल्यां पचेद्ब्रह्मदण्डैश्चालयेत्सप्तवासरं ॥ १,४.४४७ ॥\n\nइदं नागं पक्वबीजे द्रुते निर्वाहयेत्त्रिधा ।\n\nरञ्जितं जायते बीजं मुख्यं स्याद्रसरञ्जने ॥ १,४.४४८ ॥\n\n<बीजरञ्जनप्रकारः>\n\nताप्यसत्वं च कृष्णाभ्रसत्वचूर्णं धमेत्समं ।\n\nतस्मिन्द्रुते ताप्यचूर्णं मृतशुल्बं क्रमाद्वहेत् ॥ १,४.४४९ ॥\n\nत्रिगुणं तद्भवेद्बीजं रञ्जकं परमेश्वरि ।\n\n<अन्यः प्रकारः>\n\nकुनटी माक्षिकं गन्धं दरदं पेषयेत्समं ॥ १,४.४५० ॥\n\nरक्तवर्गस्य गोमूत्रे पेषितस्य रसे प्रिये ।\n\nपेषयेच्छोषयेत्सप्तवारं तच्चूर्णयेत्क्षिपेत् ॥ १,४.४५१ ॥\n\nद्वंद्विते तीक्ष्णताम्रे च तुल्यं क्षिप्त्वा धमेद्दृढं ।\n\nज्योतिष्मतीतैलयुक्ते रक्तवर्गे निषेचयेत् ॥ १,४.४५२ ॥\n\nपुनश्च पूर्वचूर्णं तु तुल्यं क्षिप्त्वा धमेत्प्रिये ।\n\nसेचयेत्सप्तधा त्वेवं स्याद्बीजं रसरञ्जकं ॥ १,४.४५३ ॥\n\n<अन्यः प्रकारः>\n\nतारं च विमलासत्त्वं समांशं द्रावयेत्ततः ।\n\nसरक्तवर्गे गोमूत्रे भावितं दरदं त्रिधा ॥ १,४.४५४ ॥\n\nतत्तुल्यं निक्षिपेत्तस्मिन्धमेदेवं तु सप्तधा ।\n\nक्षिप्त्वा क्षिप्त्वा च दरदं स्याद्बीजं रसरञ्जकं ॥ १,४.४५५ ॥\n\n<अन्यः प्रकारः>\n\nघनसत्त्वं अहिं स्वर्णं समांशं द्वंद्वितं धमेत् ।\n\nखर्परे रक्तवर्गं च माक्षिकं गैरिकं शिलां ॥ १,४.४५६ ॥\n\nसमं संचूर्णयेत्तस्मिन्वापयेच्च समं समं ।\n\nदशवारं भवेदेतद्बीजं सूतेन्द्ररञ्जकं ॥ १,४.४५७ ॥\n\n<अन्यः प्रकारः>\n\nयवचिञ्चारसैर्भाव्या रक्तवर्णा मनःशिला ।\n\nविंशद्वारं प्रयत्नेन तेन कल्केन लेपयेत् ॥ १,४.४५८ ॥\n\nनागपत्रं पुटे पच्याद्यावच्चूर्णमुपागतं ।\n\nरसकस्य तु भागांस्त्रीन्भागैकं दरदस्य च ॥ १,४.४५९ ॥\n\nशिलागन्धविषाणां च त्रयाणामेकभागकं ।\n\nसेचयेन्मातुलुङ्गाम्लैः तेन कल्केन लेपयेत् ॥ १,४.४६० ॥\n\nमूषागर्भे क्षिपेत्तत्तत्पूर्वनागं धमेत्ततः ।\n\nद्रुतं यावत्समुद्धृत्य लिप्त्वा मूषां पुनर्धमेत् ॥ १,४.४६१ ॥\n\nइत्येवं सप्तधा धाम्यं नागं स्वर्णनिभं भवेत् ।\n\n<अन्यः प्रकारः>\n\nपीताभ्रकस्य सत्वं तु पूर्वनागं च तत्समं ॥ १,४.४६२ ॥\n\nद्वंद्वितं पूर्वयोगेन ह्यभिषिक्तं च कारयेत् ।\n\nअनेन द्वन्द्वयोगेन वापो देयो द्रुतस्य च ॥ १,४.४६३ ॥\n\nपक्वबीजस्य वारांस्त्रीन्तद्बीजं रञ्जितं शुभं ।\n\n<तारबीजरञ्जनम्>\n\nअथातस्तारबीजानां रञ्जनं शृणु पार्वति ॥ १,४.४६४ ॥\n\nनानाभूरुहसम्भूतश्वेतपुष्परसे प्रिये ।\n\nचतुर्भागे चैकभागं कङ्गुणीतैलकं क्षिपेत् ॥ १,४.४६५ ॥\n\nतैलावशेषं विपचेत्तारबीजानि तत्र वै ।\n\nभूयो भूयो द्रावयित्वा सेचयेदेकविंशतिं ॥ १,४.४६६ ॥\n\nबीजानि रञ्जितान्येवं भवेयू रसरञ्जने ।\n\nएवं वङ्गस्य बीजानि रञ्जयेत्परमेश्वरि ॥ १,४.४६७ ॥\n\n<रञ्जनक्रमः>\n\nद्रुतिजीर्णस्य सूतस्य चतुःषष्टितमांशकं ।\n\nनिक्षिपेद्रञ्जकं बीजं तप्तखल्वे दिनावधि ॥ १,४.४६८ ॥\n\nमर्दयेत्तप्तखल्वे तु पचेत्कच्छपयन्त्रके ।\n\nएवं ग्रासक्रमेणैव षड्गुणं जारयेत्प्रिये ॥ १,४.४६९ ॥\n\n<१५. १७. सारणत्रयम्; सारणार्थे वज्रबीजसाधनम्; प्रथमः प्रकारः>\n\nरञ्जितस्य रसेन्द्रस्य प्रवक्ष्ये सारणात्रयं ।\n\nसारणा योग्यबीजानि दिव्यानि च सुरार्चिते ॥ १,४.४७० ॥\n\nस्वर्णं द्वादशभागं स्यात्तदर्धं शुद्धपारदं ।\n\nरसेन्द्रार्धं नागभस्म चतुर्भागं मृतं पविं ॥ १,४.४७१ ॥\n\nएतच्चतुष्टयं चाम्लैर्मर्दयेत्तप्तखल्वके ।\n\nउद्धृत्य द्वन्द्वमेलापमूषायां रोधयेद्धमेत् ॥ १,४.४७२ ॥\n\nहठात्तच्च मिलत्येव वज्रबीजं इदं प्रिये ।\n\n<द्वितीयः प्रकारः>\n\nभावयेच्छारिबाक्षीरैर्मृतं वज्रं दिनं ततः ॥ १,४.४७३ ॥\n\nमर्दयेद्गोलकं कृत्वा शोषयेच्चैकभागकं ।\n\nत्रिभागं रसराजं च चतुर्भागं सुवर्णकं ॥ १,४.४७४ ॥\n\nअम्लेन मर्दयेत्पिष्टिं कृत्वा तद्वज्रगोलकं ।\n\nतत्पिष्ट्या वेष्टयेत्तच्च भूर्जपत्रेण वेष्टयेत् ॥ १,४.४७५ ॥\n\nपक्षं न्यसेद्धान्यराशौ तदुद्धृत्य पुनः प्रिये ।\n\nधमेद्धठान्मिलत्येव वज्रबीजं इदं भवेत् ॥ १,४.४७६ ॥\n\nवज्रषोडशभागेन स्वर्णपत्रेण वेष्टयेत् ।\n\nतत्क्षिप्त्वा लिप्तमूषायां स्वर्णांशं श्वेतकाचजं ॥ १,४.४७७ ॥\n\nचूर्णं वा नृकपालं वा चूर्णं कृत्वा विनिक्षिपेत् ।\n\nनिरुध्य च धमेत्तीव्रं एवं कुर्यात्पुनः पुनः ॥ १,४.४७८ ॥\n\nक्षिप्त्वा क्षिप्त्वा श्वेतकाचं नृकपालमथापि वा ।\n\nसप्तधैवं मिलत्येव वज्रबीजमिदं भवेत् ॥ १,४.४७९ ॥\n\n<सारणातैलम्>\n\nअतः परं सारणायां प्रवक्ष्ये तैलसाधनं ।\n\nज्योतिष्मतीकरञ्जाक्षकटुतुम्बीसमुद्भवं ॥ १,४.४८० ॥\n\nतैलं कूर्मवराहादिमेषमत्स्यसमुद्भवं ।\n\nजलूकाभेकजाता च वसा ग्राह्या विधानतः ॥ १,४.४८१ ॥\n\nरक्तवर्गः पीतवर्गः क्वाथ्यः क्षीरैश्चतुर्गुणैः ।\n\nपुष्पाणां रक्तपीतानां अनेकानां द्रवं हरेत् ॥ १,४.४८२ ॥\n\nपाटलीकाकतुण्ड्युत्थमहाराष्ट्रीद्रवं तथा ।\n\nएकांशं तैलं एकांशा वसा क्वाथश्चतुर्गुणः ॥ १,४.४८३ ॥\n\nद्व्यंशैः पुष्पद्रवैर्द्व्यंशान्पाटल्यादिद्रवानपि ।\n\nसर्वं ताम्रमये पात्रे मृदुना वह्निना पचेत् ॥ १,४.४८४ ॥\n\nतस्मिन्क्षिपेत्षोडशांशं भूलतामलताप्यकं ।\n\nविख्यातं सारणातैलं रसराजस्य जारणे ॥ १,४.४८५ ॥\n\nरञ्जितं रसराजं तु सारणातैलसंयुतं ।\n\nनिक्षिपेत्सारणायन्त्रे नालमूषां गतं द्रुतं ॥ १,४.४८६ ॥\n\nबीजं तु ढालयेत्सूते चतुःषष्टितमांशकं ।\n\nउद्धृत्य तप्तखल्वे तु पट्वम्लैर्मर्दयेद्दिनं ॥ १,४.४८७ ॥\n\nततः कच्छपयन्त्रे तु सविव्ये पाचयेद्दिनं ।\n\nइत्येवं षड्गुणं सार्यं सारितो जायते रसः ॥ १,४.४८८ ॥\n\nएवं द्वितीयवारे तु कृते सूतोऽनुसारितः ।\n\nतथा तृतीयवारे तु रसः स्यात्प्रतिसारितः ॥ १,४.४८९ ॥\n\n<१८. वेधः>\n\nसारितस्य रसेन्द्रस्य हरितालं समांशकं ।\n\nमर्दयेद्धूर्ततैलैश्च दिनं दिव्यौषधिद्रवैः ॥ १,४.४९० ॥\n\nतत उद्धृत्य क्षिपेद्वज्रमूषायां विपचेद्दिनं ।\n\nकरीषाग्नाविति पुनर्मर्द्यं पाच्यं त्रिधा प्रिये ॥ १,४.४९१ ॥\n\nअनेन कर्मणा देवि सूतो बद्धमुखो भवेत् ।\n\nबद्धवक्त्रस्य सूतस्य भागमेकं सुरार्चिते ॥ १,४.४९२ ॥\n\nसुतारताम्रतीक्ष्णानां चूर्णानां एकभागकं ।\n\nसर्वं संमर्दयेद्देवदालीनीरैर्दिनं ततः ॥ १,४.४९३ ॥\n\nमध्वाज्यैश्च दिनं मर्द्यं तेन कुर्यात्सुगोलकं ।\n\nनिक्षिपेद्वज्रमूषायां रुद्ध्वा तीव्राग्निना धमेत् ॥ १,४.४९४ ॥\n\nस रसः खोटबद्धः स्यात्तत्खोटं काचटङ्कणैः ।\n\nतेजःपुञ्जो भवेद्यावत्तावत्कुर्याद्धमन्धमन् ॥ १,४.४९५ ॥\n\nतं रसं योजयेद्देहे लोहे रोगे च पार्वति ।\n\n<देहवेधक्रमः>\n\nदेहवेधं प्रवक्ष्यामि सावधानं शृणु प्रिये ॥ १,४.४९६ ॥\n\nपाचनस्नेहनस्वेदवमनारेचनैः क्रमात् ।\n\nशरीरं शोधयेल्लोणक्षाराम्लादिविवर्जितः ॥ १,४.४९७ ॥\n\nततस्त्वारोटकं सूतं भक्षयेत्परमेश्वरि ।\n\nक्षेत्रं कृत्वा शरीरं तु ततः सिद्धरसं क्षिपेत् ॥ १,४.४९८ ॥\n\nशतवेधिरसं पूर्वं ततः साहस्रवेधकं ।\n\nदशसाहस्रवेधं च लक्षवेधकरं रसं ॥ १,४.४९९ ॥\n\nवेधकं दशलक्षस्य कोटिवेधं सुरार्चिते ।\n\nगन्धकेन युतं सूतं क्रमेणानेन सुव्रते ॥ १,४.५०० ॥\n\nस रसः क्रमते देहे सिद्धयः सम्भवन्ति हि ।\n\nरसायने तु याः प्रोक्ता मूलिका देहसिद्धिदाः ॥ १,४.५०१ ॥\n\nताभिर्युक्तो रसेन्द्रस्तु देहे संक्रमते प्रिये ।\n\nक्रामति तनौ हि सूतो जनयति पुत्रांश्चदेवतागर्भान् ॥ १,४.५०२ ॥\n\nखे गमनेन च नित्यं संचरणं सकलभुवनेषु ।\n\nधाता भुवनत्रितये स्रष्टाद्यो ब्रह्मयोनिरिव ॥ १,४.५०३ ॥\n\nविष्णुरिव पालनार्थे संहर्ता रुद्रदेववत्सत्कलं ।\n\n<लोहवेधक्रमः>\n\nक्रामणं लोहवेधस्य वक्ष्यामि शृणु भैरवि ॥ १,४.५०४ ॥\n\nदरदं माक्षिकं कान्तं शिलां गन्धं विषं घनं ।\n\nरसकं भूलतां हिङ्गु कान्तास्यं टङ्कणं प्रिये ॥ १,४.५०५ ॥\n\nगन्धकेन हतं ताम्रं भुजङ्गं शिलया हतं ।\n\nदरदेन हतं तीक्ष्णं महिषीकर्णसम्भवं ॥ १,४.५०६ ॥\n\nमलं वायसविष्ठां च प्रथमार्तवरक्ततः ।\n\nअनेन वेष्टयेत्सिद्धसूतं लोहेषु वेधयेत् ॥ १,४.५०७ ॥\n\nतारकृष्ट्यष्टनवतिः स्वर्णमेकं तथा रसः ।\n\nशतवेधी तु विख्यातस्त्वेवं साहस्रवेधकः ॥ १,४.५०८ ॥\n\nवेधयेद्दशसाहस्रं लक्षं कोटिमथार्बुदं ।\n\nजारणायां बलं यावत्तावल्लोहानि वेधयेत् ॥ १,४.५०९ ॥\n\n<१. क्रामणयोगः>\n\nमाक्षिकं भूलतां सूतं कुनटीं टङ्कणं तथा ।\n\nस्त्रीस्तन्यरक्तं सम्पिष्टं क्रामणं क्षेपलेपयोः ॥ १,४.५१० ॥\n\n<२. क्रामणयोगः>\n\nहिङ्गुलं रसकं कान्तं इन्द्रगोपं विषं तथा ।\n\nमर्दयेत्तैलरक्ताभ्यां क्रामणं क्षेपलेपयोः ॥ १,४.५११ ॥\n\n<३. क्रामणयोगः>\n\nगण्डोलविषभेकास्यमहिषीनेत्रजं मलं ।\n\nरुधिरेण समायुक्तं रससंक्रामणे हितं ॥ १,४.५१२ ॥\n\n<४. क्रामणयोगः>\n\nरोचनं गुग्गुलुं स्तन्यं इन्द्रगोपं विषं तथा ।\n\nसर्वं संमर्दयेद्देवि रससंक्रामणे हितं ॥ १,४.५१३ ॥\n\n<५. क्रामणयोगः>\n\nविष्णुक्रान्ता मधूच्छिष्टं माहिषं कर्णजं मलं ।\n\nभूलता काकविष्ठा च लाङ्गली द्विपदीरजः ॥ १,४.५१४ ॥\n\nनररक्तं ब्रह्मसोमा सुरसा शैलजं प्रिये ।\n\nशृङ्गी च लक्ष्मणा गृध्रकर्णी च क्रामणं परं ॥ १,४.५१५ ॥\n\n<६. क्रामणयोगः>\n\nश्रीवेष्टनिम्बनिर्यासस्त्रीस्तन्यविषटङ्कणैः ।\n\nगोघृतेन समायुक्तो लोहे संक्रामते रसः ॥ १,४.५१६ ॥\n\n<७. क्रामणयोगः>\n\nपरमं क्रामणं वङ्गं मृगनाभं च पार्वति ।\n\nमातृवाहः कुलीरश्च शङ्खाभ्यन्तरजो मलः ॥ १,४.५१७ ॥\n\nतथा कपित्थनिर्यासो रससंक्रामणं परं ।\n\nक्रामणं रसराजस्य वेधकाले प्रदापयेत् ॥ १,४.५१८ ॥\n\nâक्, १, ५\n\n<विशेषजारणाक्रमः>\n\nश्रीभैरवी ।\n\nसामान्यजारणा प्रोक्ता त्वया पूर्वं सदाशिव ।\n\nविशेषजारणं ब्रूहि यथा जानाम्यहं प्रभो ॥ १,५.१ ॥\n\nश्रीभैरवः ।\n\nशृणु देवि वक्ष्यामि भूचराख्यं तु जारणं ।\n\n<भूचरी जारणा>\n\nकृष्णं पीतं तथा रक्तं शुल्बे तीक्ष्णे च मेलयेत् ॥ १,५.२ ॥\n\nशुल्बं शुद्धं यदा जीर्णं द्वाविंशतिगुणं मते ।\n\nगन्धनागं ततोऽर्धं तु क्रमेणैव तु मेलयेत् ॥ १,५.३ ॥\n\nहेम्ना तु सह दातव्यं सूतकैकेन षोडश ।\n\nगन्धनागं यदा जीर्णं तदा बद्धो भवेद्रसः ॥ १,५.४ ॥\n\nहेम्नि जीर्णे ततोऽर्धेन मृतलोहेन रञ्जयेत् ।\n\nगन्धकेन हतं शुल्बं माक्षिकं दरदायसं ॥ १,५.५ ॥\n\nपुटेन मारयेच्छुद्धं हेम दद्यात्तु षड्गुणं ।\n\nसूतके हेमबीजं च यदा जीर्णं चतुर्गुणं ॥ १,५.६ ॥\n\nबद्धरागं विजानीयाद्धेमाभो जायते रसः ।\n\nसारणायन्त्रमध्यस्थं तेनैव सह सारयेत् ॥ १,५.७ ॥\n\nत्रिभागं सारितं कृत्वा पुनस्तत्रैव जारयेत् ।\n\nजारितः सारितश्चैव पुनर्जारितसारितः ॥ १,५.८ ॥\n\nसप्तशृङ्खलिकायोगात्कोटिवेधी भवेद्रसः ।\n\nभूचरी जारणा प्रोक्ता खेचरीं जारणां शृणु ॥ १,५.९ ॥\n\n<खेचरी जारणा>\n\nहीनरागानि रत्नानि रसोच्छिष्टानि कारयेत् ।\n\nकटुतुंबस्य बीजानि तस्यार्धेन तु दापयेत् ॥ १,५.१० ॥\n\nमहाजारसमायुक्तं कल्कं कुर्याद्विचक्षणः ।\n\nवज्रमूषामुखे चैव तन्मध्ये स्थापयेद्रसं ॥ १,५.११ ॥\n\nकतकं कनकं चैवं एकीकृत्य विमर्दयेत् ।\n\nपद्मरागप्रलेपं तु रसे ग्रासं तु दापयेत् ॥ १,५.१२ ॥\n\nभक्षितव्यं प्रयत्नेन नत्वा च गुरुदेवयोः ।\n\nसर्वसिद्धान्नमस्कृत्य देवताश्च विशेषतः ॥ १,५.१३ ॥\n\nमूर्च्छाङ्गदाहश्च ततो जायते नात्र संशयः ।\n\nआत्मानमुत्थितं पश्येद्दिव्यदेहो महाबलः ॥ १,५.१४ ॥\n\nशङ्खकाहलनिर्घोषैः सिद्धविद्याधरैः सह ।\n\nइच्छया विचरेल्लोकान्कामरूपी विमानगः ॥ १,५.१५ ॥\n\nदेवा वै यत्र लीयन्ते सिद्धस्तत्रैव लीयते ।\n\n<अन्यो जारणाप्रकारः>\n\nपुनरन्यं प्रवक्ष्यामि जारणायोगं उत्तमं ॥ १,५.१६ ॥\n\nसुघृष्टं पातितं सूतं सर्वदोषोज्झितं ततः ।\n\nशाकपल्लवसारेण विष्णुक्रान्तारसेन च ॥ १,५.१७ ॥\n\nपालाशपुष्पतोयेन भावितं गन्धकं समं ।\n\nसमं कृष्णाभ्रसत्वं च रसकं चाष्टकं गुणं ॥ १,५.१८ ॥\n\nतीक्ष्णशुल्बोरगं चैव कूर्मयन्त्रेण जारयेत् ।\n\nकाञ्चनं जारयेत्पश्चाद्बिडयोगेन पार्वति ॥ १,५.१९ ॥\n\nततः सिद्धं विजानीयाद्द्वैधं शुल्वस्य दापयेत् ।\n\nकर्मसंख्याप्रमाणेन नागो भवति काञ्चनं ॥ १,५.२० ॥\n\nअतः परं प्रवक्ष्यामि जारणाक्रमं उत्तमं ।\n\nबीजचूर्णानि तैलेन भावयित्वा पुनः पुनः ॥ १,५.२१ ॥\n\nषोडशांशेन तं ग्रासमङ्गुल्या मर्दयेच्छनैः ।\n\nआर्द्रकादि ततो योगाद्दातव्यं षोडशांशतः ॥ १,५.२२ ॥\n\nभूर्जे दत्त्वा ततो देयं डोलायन्त्रे विनिक्षिपेत् ।\n\nअहोरात्रेण तद्बीजं सूतको ग्रसति प्रिये ॥ १,५.२३ ॥\n\nसमुद्धृत्य रसं देवि खल्वे संमर्दयेत्ततः ।\n\nततो यन्त्रे विनिक्षिप्य दिवारात्रं दृढाग्निना ॥ १,५.२४ ॥\n\nतप्तं समुद्धृतं यन्त्रात्तप्तखल्वे विमर्दयेत् ।\n\nमर्दयित्वार्द्रके पिण्डे क्षिप्त्वाथ त्रिपुटं दहेत् ॥ १,५.२५ ॥\n\nततो गर्भे पतत्याशु जरते तत्सुखेन तु ।\n\nडोलायन्त्रे ततो दद्यादार्द्रपिण्डेन संयुतं ॥ १,५.२६ ॥\n\nतृतीयदिवसे सूतो जरते ग्रसते ततः ।\n\nसमजीर्णं ततो यावत्डोलायन्त्रे विचक्षणः ॥ १,५.२७ ॥\n\nपश्चात्कच्छपयन्त्रेण समजीर्णं तु पार्वति ।\n\nताम्रांशद्वादशांशेन कच्छपेन तु जारयेत् ॥ १,५.२८ ॥\n\nप्राग्वदार्द्रकयोगं च गर्भद्रावणं एव च ।\n\nपश्चात्तं देवि निक्षिप्य पुटं दद्याद्विचक्षणः ॥ १,५.२९ ॥\n\nअष्टांशेन ततो ग्रासं गर्भद्रावं च पूर्ववत् ।\n\nकन्दोदरे सूरणस्य तं विनिक्षिप्य सूतकं ॥ १,५.३० ॥\n\nपुटयेद्वार्तिकस्तावत्यावत्कन्दो न दह्यते ।\n\nपादांशेन तु मूषायां ग्रासः सूते विधीयते ॥ १,५.३१ ॥\n\nपूर्ववच्च बिडं दद्याद्गर्भद्रावणमेव च ।\n\nएवं चतुर्गुणे जीर्णे सूतको बलवान्भवेत् ॥ १,५.३२ ॥\n\nततः शलाकया ग्रासमग्निस्थो ग्रसते रसः ।\n\nततो रत्नानि जार्याणि वक्ष्यमाणक्रमेण तु ॥ १,५.३३ ॥\n\nअभ्रकं भ्रामकं चैव शङ्खनाभिं तथैव च ।\n\nरसानुपरसान्दत्त्वा महाजारसमन्वितं ॥ १,५.३४ ॥\n\nवज्रकन्दलतां ब्राह्मीमेषशृङ्ग्यमृतायसं ।\n\nकटुतुम्बस्य बीजानि मृतलोहानि पाचयेत् ॥ १,५.३५ ॥\n\nसर्वाणि समभागानि शिखिशोणितमर्दितं ।\n\nतावत्तं मर्दयेत्प्राज्ञो यावत्कर्म दृढं भवेत् ॥ १,५.३६ ॥\n\nमूषा मल्लाकृतिश्चैव कर्तव्याच्छादनैः सह ।\n\nतन्मध्ये स्थापयेत्सूतमधोवातेन धामयेत् ॥ १,५.३७ ॥\n\nआदौ तावत्प्रकर्तव्यं वज्रमौषधलेपितं ।\n\nगृह्यते नात्र सन्देहो यथा तीव्रहुताशने ॥ १,५.३८ ॥\n\nकुलिशादि भवेद्दग्धं करीषा तेन मर्दयेत् ।\n\nयावदेकादशगुणं कुलिशं जारयेद्बुधः ॥ १,५.३९ ॥\n\nसंदग्धा शङ्खनाभिश्च मातुलुङ्गरसप्लुता ।\n\nमुक्ताफलं ततो देयं वज्रजीर्णे तु सूतके ॥ १,५.४० ॥\n\nअनेन क्रमयोगेन ह्येकादशगुणं भवेत् ।\n\nकेवलं शिखिपित्तं च नीलीनिर्यासमिश्रितं ॥ १,५.४१ ॥\n\nनीलोत्पलानि लिप्तानि निक्षिप्तानि तु सूतके ।\n\nरसः पिबेन्महारागान्हीनरागान्परित्यजेत् ॥ १,५.४२ ॥\n\nरत्नानि शिखिपित्तं च महारत्नसमन्वितं ।\n\nसद्रत्नं लेपयेत्तेन प्रक्षिपेद्रसमध्यतः ॥ १,५.४३ ॥\n\nरजनी चैव कङ्कुष्ठं ब्रह्मनिर्यासभावितं ।\n\nजारणं पुष्परागस्य तेनैव सह दापयेत् ॥ १,५.४४ ॥\n\nबहुरत्नेषु जीर्णेषु भृङ्गराजेषु सुव्रते ।\n\nरसेन्द्रो दृश्यतां देवि नीलपीतारुणच्छविः ॥ १,५.४५ ॥\n\n<धूमवेधीरसः>\n\nशुद्धानि हेमपत्राणि शतांशेनानुलेपयेत् ।\n\nपुटेन मारयेदेतदिन्द्रगोपनिभं भवेत् ॥ १,५.४६ ॥\n\nसंस्पर्शाद्वेधयेत्सर्वं इदं हेम मृतं प्रिये ।\n\nत्रिभागं सूतकेन्द्रस्य तेनेव सह कारयेत् ॥ १,५.४७ ॥\n\nमूषामध्ये स्थिते तस्मिन्पुनस्तेनैव जारयेत् ।\n\nधूमवेधी भवेद्देवि पुनः पुनः प्रसारितः ॥ १,५.४८ ॥\n\nअनेन क्रमयोगेन यदि जीर्णा त्रिशृङ्खला ।\n\nवेधयेन्नात्र सन्देहो गिरिपाषाणभूतलं ॥ १,५.४९ ॥\n\nपार्श्वे ज्योतिः प्रदृश्येत ऊर्ध्वं दृश्येत तेन वै ।\n\nभूचरं तं विजानीयाद्रसेन्द्रं नात्र संशयः ॥ १,५.५० ॥\n\nतेनाश्रान्तगतिर्देवि योजनानां शतं व्रजेत् ।\n\nदिव्यतेजा महाकायो दिव्यदृष्टिर्महाबलः ॥ १,५.५१ ॥\n\nसर्वरोगविनिर्मुक्तो जीवेच्चन्द्रार्कतारकं ।\n\nतस्य मूत्रपुरीषं तु सर्वलोहानि विध्यति ॥ १,५.५२ ॥\n\n<अन्ये वेधप्रकाराः>\n\nसमजीर्णेन वज्रेण हेम्ना च सहितेन च ।\n\nअग्निस्थो जारयेल्लोहान्बन्धं आयाति सूतकः ॥ १,५.५३ ॥\n\nसारयेत्तेन बीजेन सहस्रमपि वेधयेत् ।\n\nसारितं जारयेत्पश्चात्लेप्यं क्षेप्यं सहस्रतः ॥ १,५.५४ ॥\n\nसारयेत्तेन बीजेन लक्षवेधं अवाप्नुयात् ।\n\nअनेन क्रमयोगेन कोटिवेधी भवेद्रसः ॥ १,५.५५ ॥\n\nकेवलं तु यदा वज्रं समजीर्णं तु कारयेत् ।\n\nबद्धः सूतस्तदा ज्ञेयो निष्कम्पो निरुपद्रवः ॥ १,५.५६ ॥\n\nअग्निस्थो जायते सूतः शलाकां ग्रसते क्षणात् ।\n\nहठाग्निना धाम्यमानो ग्रसते सर्वमादरात् ॥ १,५.५७ ॥\n\nग्रसते जरते सूतं आयुर्द्रव्यप्रदायकः ।\n\nमूषास्थं धमयेत्सूतं हठाग्नौ नैव कम्पयेत् ॥ १,५.५८ ॥\n\nजारयेत्सर्वरत्नानि बद्धः खेचरतां नयेत् ।\n\nअष्टलोहेऽष्टगुणिते जीर्णे स्याद्रसबन्धनं ॥ १,५.५९ ॥\n\nलोहानि सर्वांस्त्रिगुणं त्रिगुणं कनकं तथा ।\n\nधूमावलोके वेधी स्यात्भवेन्निर्वाणदोऽम्बरः ॥ १,५.६० ॥\n\nआदावष्टगुणं जार्यं व्योमसत्त्वं महारसे ।\n\nसमं हेमदशांशेन वज्ररत्नानि जारयेत् ॥ १,५.६१ ॥\n\nसमं च जारयेद्वज्रं तदासौ खेचरो रसः ।\n\nक्रमे प्रदक्षिणावर्तः कोटिवेधी च जायते ॥ १,५.६२ ॥\n\n<जीर्णद्रव्यमानभेदाद्वेधे विशेषः>\n\nसमे तु पन्नगे जीर्णे दशवेधी भवेद्रसः ।\n\nद्विगुणे शतवेधी स्यात्सहस्रं त्रिगुणे भवेत् ॥ १,५.६३ ॥\n\nचतुर्गुणेऽयुतं देवि क्रमेणानेन वर्धयेत् ।\n\nउत्तरोत्तरवृद्ध्या तु जारयेत्तत्र पन्नगं ॥ १,५.६४ ॥\n\nकुटिलं पन्नगं जार्यं नवसंख्याक्रमेण तु ।\n\nदत्त्वा क्रमेण देवेशि कोटिवेधी भवेद्रसः ॥ १,५.६५ ॥\n\nगन्धकादिमपाषाणे षड्गुणे जीर्णतां गते ।\n\nरोगहर्ता रसः स्यात्तु समुखे तवदा भवेत् ॥ १,५.६६ ॥\n\nतस्मिन्शतगुणे जीर्णे रुग्जरामृत्युहा भवेत् ।\n\nअभ्रकादिमपाषाणसत्त्वान्यात्मसमं ग्रसन् ॥ १,५.६७ ॥\n\nरुग्जरा मरणं जित्वा शतवेधी रसो भवेत् ।\n\nशतायुर्द्विगुणे जीर्णे सूतः साहस्रवेधकः ॥ १,५.६८ ॥\n\nचतुर्गुणे सहस्रायुः पारदोऽयुतवेधकः ।\n\nरसश्चाष्टगुणे जीर्णे लक्षायुर्लक्षवेधकः ॥ १,५.६९ ॥\n\nब्रह्मायुः षोडशगुणे कोटिवेधी भवेद्रसः ।\n\nद्वात्रिंशद्गुणिते जीर्णे खेचरत्वादिसिद्धिदः ॥ १,५.७० ॥\n\nविष्णोरायुर्बलं दत्ते पारदः स्पर्शवेधकः ।\n\nचतुःषष्टिगुणे जीर्णे शिवायुः शब्दवेधकः ॥ १,५.७१ ॥\n\n<षड्गुणाभ्रकजारणेन सर्वदोषनाशः>\n\nरसस्य सर्वदोषास्तु षड्गुणेनाभ्रकेण तु ।\n\nजीर्णेन नाशं आयान्ति नात्र कार्या विचारणा ॥ १,५.७२ ॥\n\nतदा ग्रसति लोहानि त्यजेच्च गतिं आत्मनः ।\n\n<पञ्चावस्था>\n\nधूमश्चिटिचिटिश्चैव मण्डूकप्लुतिरेव च ॥ १,५.७३ ॥\n\nसकम्पश्च विकम्पश्च पञ्चावस्था रसस्य तु ।\n\nसमजीर्णो भवेद्बालो यौवनस्थश्चतुर्गुणः ॥ १,५.७४ ॥\n\nवृद्धः षड्गुणजीर्णस्तु सर्वकर्मकरः शुभः ।\n\n<जारणे क्रमः>\n\nगन्धकं जारयेदादौ सर्वसत्त्वान्यतः परं ॥ १,५.७५ ॥\n\nततः सर्वाणि लोहानि द्वन्द्वानि विविधानि च ।\n\nपक्वबीजानि रत्नानि द्रुतिसत्त्वे च जारयेत् ॥ १,५.७६ ॥\n\nचतुःषष्ट्यंशके पूर्वं द्वात्रिंशांशे तृतीयकः ।\n\nतृतीयः षोडशांशे तु चतुर्थश्चाष्टमेन च ॥ १,५.७७ ॥\n\nपञ्चमोऽथ चतुर्थांशे षष्ठो द्व्यंशे प्रकीर्तितः ।\n\nशतांशे सप्तमो ज्ञेयो ग्रासमानं रसस्य तु ॥ १,५.७८ ॥\n\n<ग्रासमानभेदेन स्वरूपभेदः>\n\nचतुःषष्ट्यंशके ग्रासे दण्डधारी भवेद्रसः ।\n\nजलूकाभो द्वितीये तु ग्रासयोगे सुरेश्वरि ॥ १,५.७९ ॥\n\nग्रासे रसात्तृतीये च काकविष्ठासमो भवेत् ।\n\nचतुर्थो गोलकाकारः पञ्चमे दहनप्रभः ॥ १,५.८० ॥\n\nषष्ठे सूर्यप्रभः सूतस्तेजःपुञ्जश्च सप्तमे ।\n\nरसराजस्य देवेशि क्रमाज्जीर्णस्य लक्षणं ॥ १,५.८१ ॥\n\nसमांशं द्विगुणं ग्रासं ततः सूते चतुर्गुणं ।\n\nतथा चाष्टगुणं देवि जारयेच्च कलागुणं ॥ १,५.८२ ॥\n\nद्वात्रिंशद्गुणितं देवि चतुःषष्टिगुणं क्रमात् ।\n\n<संस्कारैर्जायमाना गुणाः>\n\nतीव्रत्वं जनयेत्स्वेदादमलत्वं च मर्दनात् ॥ १,५.८३ ॥\n\nमूर्छनाद्दोषराहित्यं उत्थानात्पूतिनाशनं ।\n\nरसायनं पातनेन रोधादाप्यायनं भवेत् ॥ १,५.८४ ॥\n\nअचापल्यं नियमनाद्दीपनात्समुखो ज्वलेत् ।\n\nवासनाद्योगसांगत्यं चारणाद्बलचारिता ॥ १,५.८५ ॥\n\nजारणाद्बन्धनं सम्यगेकत्वं द्रावणद्वयात् ।\n\nरक्तत्वं रञ्जनात्तस्य व्यापित्वं सारणात्रयात् ॥ १,५.८६ ॥\n\nक्रामित्वं क्रामणाद्देहलोहेष्वपि च वेधनात् ॥ १,५.८७ ॥\n\nâक्, १, ६\n\n<देहवेधक्रमः>\n\nप्रणम्य शिरसा शम्भुं पप्रच्छ गिरिजात्मजा ।\n\nश्रीभैरवी ।\n\nदेहवेधस्त्वया पूर्वं संक्षेपात्कथितः प्रभो ॥ १,६.१ ॥\n\nतं देहवेधं आचक्ष्व सम्यक्जानाम्यहं यथा ।\n\nश्रीभैरवः ।\n\nदेवि प्रवक्ष्यामि देवानामपि दुर्लभं ॥ १,६.२ ॥\n\nयोगिनां भोगयुक्तानां देहवेधं सुरेश्वरि ।\n\nपाचनादि प्रकुर्वीत पञ्चकर्मविधानतः ॥ १,६.३ ॥\n\n<पञ्चकर्माणि; १. पाचनम्>\n\nलवणादिसमुत्क्लिष्टान्दोषान्संशोधयेत्क्रमात् ।\n\nततो जीर्णरसं चाद्यात्क्रमादेवं सुरेश्वरि ॥ १,६.४ ॥\n\nलघ्वाहारो दिवा भूत्वा क्षुद्राधान्याकनागरं ।\n\nएतत्त्रयं पलोन्मेयं उदकेष्ववलोडयेत् ॥ १,६.५ ॥\n\nअष्टावशिष्टं संक्वाथ्य प्रतिरात्रं पिबेत्त्र्यहं ।\n\nअनन्तरं वराक्वाथं पूर्ववत्त्रिदिनं पिबेत् ॥ १,६.६ ॥\n\nइति पाचनं आतन्यादथ स्नेहनं आचरेत् ।\n\n<२. स्नेहनम्>\n\nघृतौदनं छागरसं दिवा भुञ्जीत मात्रया ॥ १,६.७ ॥\n\nआज्यान्नं वा मुद्गरसं लघ्वाशी स्याद्दिने सुधीः ।\n\nरात्रौ पिबेद्घृतं गव्यं सैन्धवेन समन्वितं ॥ १,६.८ ॥\n\nनिष्कमेकं सैन्धवं च घृतं निष्कचतुष्टयं ।\n\nभृङ्गामलकतैलेन सर्वाङ्गं अभिषेचयेत् ॥ १,६.९ ॥\n\nएवं सप्तदिनं कुर्यात्स्नेहनं परमं हितं ।\n\n<३. स्वेदनम्>\n\nमत्स्यमांसं माषतिलयवजामलसक्तवः ॥ १,६.१० ॥\n\nसर्वं एतद्भवेत्प्रस्थं एकाष्ठीलागरूबला ।\n\nरास्ना व्याघ्री घनापत्रं कौशिकातिविषा निशा ॥ १,६.११ ॥\n\nसर्वमेतद्द्वयपलं तक्रक्षीराम्बुकांजिकं ।\n\nद्व्याढके निक्षिपेत्सर्वं मृत्पात्रे क्वाथयेत्सुधीः ॥ १,६.१२ ॥\n\nकुर्यात्तस्योष्मणा गात्रं स्विन्नं द्विघटिकावधि ।\n\nएवं सप्तदिनं कुर्यात्स्वेदनं परमं हितं ॥ १,६.१३ ॥\n\n<४ वमनम्>\n\nमदनस्य फलं चैकं पाठा षोडशिकं जलं ।\n\nपादावशिष्टं संक्वाथ्य तज्जले वस्त्रशोधिते ॥ १,६.१४ ॥\n\nपिप्पलीन्द्रयवा यष्टिलवणं कर्षमात्रकं ।\n\nनिक्षिपेच्च पिबेत्प्रातर्वान्तिः स्यात्सर्वरोगहा ॥ १,६.१५ ॥\n\n<५. विरेचनम्>\n\nसूतटङ्कणगन्धाश्म त्रिकटुं त्रिफलां समं ।\n\nएतैः समं तु जेपालं श्लक्ष्णं तत्परिमर्दयेत् ॥ १,६.१६ ॥\n\nगुञ्जाद्वितयमात्रं तु गुडेन सह भक्षयेत् ।\n\nविरेचनं इति प्रोक्तं सर्वव्याधिविनाशनं ॥ १,६.१७ ॥\n\nपञ्चकर्मेति कथितं क्रमात्कुर्याद्विरेचने ।\n\n<दोषशोधकयोगाः>\n\nकेतकीस्तनजम्बीरं प्रत्यहं कुडुवं पिबेत् ॥ १,६.१८ ॥\n\nसप्तवासरपर्यन्तं प्रातर्लवणदोषहृत् ।\n\nसलिले षोडशपले त्रिफलैकपलं क्षिपेत् ॥ १,६.१९ ॥\n\nक्वाथयेत्पादशेषं तत्तस्मिन्शीते मधोः पलं ।\n\nपिबेत्प्रभाते त्रिदिनं क्षारदोषहरं परं ॥ १,६.२० ॥\n\nविडङ्गं सवचाकुष्ठं केतकीस्तनसंयुतं ।\n\nक्वथितं त्रिदिनं पीतमम्लदोषहरं पिबेत् ॥ १,६.२१ ॥\n\nअथवा तिन्त्रिणीक्षारसलिलं पलमात्रकं ।\n\nयवक्षारसिताकर्षं संयोज्य त्रिदिनं पिबेत् ॥ १,६.२२ ॥\n\nअम्लदोषविनाशोऽयं कथितश्च रसायने ।\n\nवचाबिडालपालाशबीजजन्तुघ्नकर्षकं ॥ १,६.२३ ॥\n\nकर्षं गुडं च तत्सर्वं भक्षयेदुष्णवारि च ।\n\nपिबेत्प्रातस्त्रिदिवसं भवेत्तत्क्रिमिपातनं ॥ १,६.२४ ॥\n\nश्यामावह्निविडङ्गानि वाशा त्र्यूषं फलत्रयं ।\n\nसैन्धवं देवदारुं च मुस्ता चैतत्समं समं ॥ १,६.२५ ॥\n\nघृतैः कर्षं लिहेत्प्रातः सप्ताहात्सर्वरोगजित् ।\n\nएवं कृत्वा देहशुद्धिं शाल्यन्नं क्षीरभोजनं ॥ १,६.२६ ॥\n\nसम्यग्जातबलो भूत्वा ततः कुर्याद्रसायनं ।\n\n<रसायनोपयोगः>\n\nक्षीराज्यामलकरसक्षौद्रैः सुरतरूद्भवं ॥ १,६.२७ ॥\n\nतैलं निर्मथ्य तत्सर्वं द्विपलं प्रत्यहं पिबेत् ।\n\nमासेन कान्तिर्मेधा च भवत्येव न संशयः ॥ १,६.२८ ॥\n\nद्वितीयमासि पूर्वोक्तं तत्पिबेत्तच्चतुःपलं ।\n\nतेन शाम्यन्ति दोषाश्च विकारा नेत्रसम्भवाः ॥ १,६.२९ ॥\n\nपुनस्तृतीये मासे तु सेव्यं षट्पलमात्रकं ।\n\nतेनामरवपुर्भूयान्महातेजा भवेद्ध्रुवं ॥ १,६.३० ॥\n\n<आरोटरससेवाक्रमः>\n\nअथारोटरसः सेव्यः क्रमेण परमेश्वरि ।\n\nअयःशुल्बाभ्रताप्येभ्यः पातितो मारितः क्रमात् ॥ १,६.३१ ॥\n\nअयमारोटकरसो देहसिद्धिकरः परः ।\n\nस्वेदनाद्यैश्च संस्कारैः सप्तभिः संस्कृतो रसः ॥ १,६.३२ ॥\n\nमूर्छितो रञ्जितो देवि सूतस्त्वारोटकः स्मृतः ।\n\nरसायने रोगशान्त्यां श्रेष्ठः सर्वगुणप्रदः ॥ १,६.३३ ॥\n\nकान्ताभ्रसत्वारोटाश्च समं गुञ्जाद्वयोन्मितं ।\n\nमध्वाज्यत्रिफलाभिश्च मासमेकं भजेदिति ॥ १,६.३४ ॥\n\nएवं क्रमेण संसेव्यं द्वित्रिवेदेषुषट्क्रमात् ।\n\nएवं षोडशमासान्तं गुञ्जाषोडशमात्रकं ॥ १,६.३५ ॥\n\nआरोटकरसे चेत्थं कुर्यान्मत्प्राणवल्लभे ।\n\nवलीपलितनिर्मुक्तो जीवेच्च शरदः शतं ॥ १,६.३६ ॥\n\n<आरोटरसः>\n\nकान्तसत्त्वाभ्रसत्त्वं च स्वर्णजीर्णरसस्तथा ।\n\nसर्वमेतत्समीकृत्य भजेदारोटकं तथा ॥ १,६.३७ ॥\n\nक्षेत्रीकरणमेतद्धि सहस्रायुष्यकारकं ।\n\nअभूमौ योजितः सूतो न प्ररोहति कुत्रचित् ॥ १,६.३८ ॥\n\nतस्मात्क्षेत्रमकृत्वैव योजयेद्यस्तु सूतकं ।\n\nन प्ररोहेदस्य शुभं बीजं इवोषरे ॥ १,६.३९ ॥\n\n<खोटबद्धरससेवाक्रमः>\n\nपूर्वोक्तखोटबद्धस्य सूतस्य विधिं उत्तमं ।\n\nक्रामणं च क्रमाद्वक्ष्ये तथा विधिनिषेधनं ॥ १,६.४० ॥\n\nशृणु पार्वति यत्नेन त्वत्प्रीत्या कथयाम्यहं ।\n\nकान्ताभ्रस्वर्णवज्राणि रसस्य क्रामणं परं ॥ १,६.४१ ॥\n\nक्रामणेन विना सूतो न सिध्येद्देहलोहयोः ।\n\nगुञ्जामात्रं खोटबद्धं क्रामणक्षौद्रसंयुतं ॥ १,६.४२ ॥\n\nमासमेकं भजेदित्थं पुनर्विधिक्रमेण वै ।\n\nमासषोडशपर्यन्तं यथारोटरसस्तथा ॥ १,६.४३ ॥\n\nस शतायुष्यं आप्नोति सर्वरोगविवर्जितः ।\n\nपलमात्रोपयोगेन व्याधिभिर्नाभिभूयते ॥ १,६.४४ ॥\n\nद्वितीये शुक्रवृद्धिः स्यात्तृतीये बलवान्भवेत् ।\n\nचतुर्थे पलितं हन्ति वलिं जयति पञ्चमे ॥ १,६.४५ ॥\n\nषष्ठे श्रुतिधरो वाग्मी सप्तमे नेत्ररोगहृत् ।\n\nअष्टमे तार्क्ष्यदृष्टिः स्याद्ब्रह्मायुर्ब्रह्मविक्रमः ॥ १,६.४६ ॥\n\nउपयुञ्ज्यान्नवपलं सिद्धिमेलापकं भवेत् ।\n\nविनियुञ्ज्याद्दशपलं द्वितीयः शङ्करो भवेत् ॥ १,६.४७ ॥\n\nसहस्रायुष्यकरं सूतं माषमात्रं भजेन्नरः ।\n\nअयुतायुष्करं सूतं यवमात्रं भजेत्प्रिये ॥ १,६.४८ ॥\n\nलक्षायुष्यकरं सूतं व्रीहिमात्रं भजेत्सुधीः ।\n\nकोट्यां भजेत्सूतं खादयन्मुद्गमात्रकं ॥ १,६.४९ ॥\n\nएतत्सर्वं रसानां तु क्रामणं पूर्ववद्भवेत् ।\n\nसहस्रायुःप्रदः सूतो ब्रह्मत्वं विदधाति सः ॥ १,६.५० ॥\n\nअयुतायुष्करः सूतो विष्णुतां प्रददाति च ।\n\nलक्षायुष्यकरः सूतो रुद्रत्वं उपपादयेत् ॥ १,६.५१ ॥\n\nकोट्यायुष्यप्रदः सूतः शिवत्वं विदधाति च ।\n\nमाक्षीकजीर्णसूतस्तु धनदत्वं ददाति वै ॥ १,६.५२ ॥\n\nइन्द्रत्वं विमलाजीर्णस्त्वभ्रजीर्णोऽर्कतां ददेत् ।\n\nब्रह्मतां शुल्बजीर्णश्च विष्णुतां तारजारितः ॥ १,६.५३ ॥\n\nरुद्रता हेमजीर्णे स्यादीशत्वं वज्रजारिते ।\n\nसदाशिवत्वं च ददेत्पारदो द्रुतिजारितः ॥ १,६.५४ ॥\n\nसच्चिदानन्दरूपत्वं सूतको बीजजारितः ।\n\nसामान्येन तु तीक्ष्णेन रुद्रत्वं प्राप्नुयान्नरः ॥ १,६.५५ ॥\n\nएवं यो लोहजीर्णं तु भक्षयेद्भस्मसूतकं ।\n\nजलेन जलरूपी स्यात्स्थलेन स्थलतां व्रजेत् ॥ १,६.५६ ॥\n\nतेजस्त्वं तेजसा देवि वायुना वायुरूपभाक् ।\n\nकर्ता हर्ता स्वयं साक्षाच्छापानुग्रहकारकः ॥ १,६.५७ ॥\n\nयत्र मूत्रपुरीषं तु साधकस्तु परित्यजेत् ।\n\nपाषाणं मृण्मयं तत्र स्पृष्टं भवति काञ्चनं ॥ १,६.५८ ॥\n\nप्रस्वेदात्तस्य गात्रस्य लोहान्यष्टौ च वेधयेत् ।\n\nतत्सर्वं कनकं दिव्यं भक्षिते द्वादशे पले ॥ १,६.५९ ॥\n\nअथवा तारजीर्णं तु भक्षयेद्भस्मसूतकं ।\n\nशुल्बारं वङ्गघोषं च तत्स्वेदात्तारता भवेत् ॥ १,६.६० ॥\n\nअथवा तीक्ष्णजीर्णं तु भक्षयेद्भस्मसूतकं ।\n\nमूत्रेण तस्य स्पृष्टं तु वङ्गं व्रजति तारतां ॥ १,६.६१ ॥\n\nएकैकेन निषेकेन स्तम्भनं नागवङ्गयोः ।\n\nगुञ्जामात्रं रसं देवि हेमजीर्णं तु भक्षयेत् ॥ १,६.६२ ॥\n\nद्विगुञ्जं तारजीर्णस्य रविजीर्णस्य च त्रयं ।\n\nतीक्ष्णाभ्रकान्तमाषैकं गुंजैका द्वेऽथवा भवेत् ॥ १,६.६३ ॥\n\nवज्रवैक्रान्तजीर्णं तु भक्षयेत्सर्षपोन्मितं ।\n\nनागवङ्गवसाकीटविषोपविषसंयुतं ॥ १,६.६४ ॥\n\nमूत्रयुक्तं हठाद्बद्धं त्यजेत्कल्कं रसायने ।\n\nहेमतारप्रवेशेन जातो योऽग्निसहः क्रमात् ॥ १,६.६५ ॥\n\nबद्धश्च रसराजोऽयं देहसिद्धिप्रदो भवेत् ।\n\nवज्रायस्कान्तमाक्षीकवैक्रान्ताभ्रककाञ्चनं ॥ १,६.६६ ॥\n\nएतैर्जीर्णो यथालाभं रसः शस्तो रसायने ।\n\nषडेवोपरसाश्चैव भक्षणार्थं रसायने ॥ १,६.६७ ॥\n\nभस्मनस्तीक्ष्णजीर्णस्य पलं एकं तु भक्षयेत् ।\n\nदशवर्षसहस्राणि वज्रकायः स जीवति ॥ १,६.६८ ॥\n\nएवं च द्वादशपलं तीक्ष्णजीर्णस्य भक्षयेत् ।\n\nएवं जीवन्महाकल्पं प्रलयान्ते शिवं व्रजेत् ॥ १,६.६९ ॥\n\nभस्मनः शुल्बजीर्णस्य पलेन ब्राह्ममायुषं ।\n\nद्विपले वैष्णवायुष्यं रुद्रायुस्त्रिपलेन तु ॥ १,६.७० ॥\n\nचतुर्थे तु पले देवि शिवत्वं प्राप्नुयान्नरः ।\n\nहेमजीर्णे भस्मसूते त्रिपले भक्षिते क्रमात् ॥ १,६.७१ ॥\n\nअष्टाशीतिसहस्राणि योगिन्यो मददर्पिताः ।\n\nतस्य तिष्ठन्ति किंकर्यः कामरूपी भवेन्नरः ॥ १,६.७२ ॥\n\nयद्यद्भावयते रूपं तत्तद्रूपधरो भवेत् ।\n\nयत्र यत्र विलीयन्ते सिद्धिस्तत्रैव लीयते ॥ १,६.७३ ॥\n\nमिते पले द्वादशभिर्हेमभस्मनि भक्षिते ।\n\nगुंजैकमात्रं देवेशि ज्ञात्वा चाग्निबलं निजं ॥ १,६.७४ ॥\n\nघृतेन मधुना चाद्यात्ताम्बूलं कामिनीं भजेत् ।\n\nएको हि दोषः सूक्ष्मोऽपि भक्षिते भस्मसूतके ॥ १,६.७५ ॥\n\nत्रिःसप्ताहाद्वरारोहे कामान्धो जायते नरः ।\n\nकामिनीनां सहस्रं तु क्षोभयेद्दिवसान्तरे ॥ १,६.७६ ॥\n\nनारीसङ्गाद्वरारोहे देहे क्रामति सूतकः ।\n\nनारीसङ्गाद्विना देवि ह्यजीर्णं तस्य जीर्यते ॥ १,६.७७ ॥\n\nमैथुनाच्चलिते शुक्ले त्रिसप्ताहादधः कृतात् ।\n\nजायते प्राणसंदेहस्तावन्मैथुनं त्यजेत् ॥ १,६.७८ ॥\n\nयुवत्या जल्पनं कार्यं युवत्या चाङ्गमर्दनं ।\n\nयस्याः स्पर्शनमात्रेण रसः क्रामति विग्रहे ॥ १,६.७९ ॥\n\nयथा तथा ह्लादयते सुस्त्रीरूपनिरीक्षणं ।\n\nतथा क्रामति देवेशि सूतकोऽसौ ततः क्षणात् ॥ १,६.८० ॥\n\nअश्वत्थसदृशो यस्या आधारश्च समः शुभः ।\n\nतादृशस्तु भगो देवि भाजने तु रसायने ॥ १,६.८१ ॥\n\nनिर्मांसश्चैव दीर्घश्च भगः शुष्कशिरास्तथा ।\n\nदुःखदारिद्र्यकर्तारं वर्जयेत्तं रसायने ॥ १,६.८२ ॥\n\nपक्षे शुक्ले शुभदिने चन्द्रताराबलान्विते ।\n\nसुमुहूर्ते चिन्त्य शिवानलविप्रगुरून्द्विजः ॥ १,६.८३ ॥\n\nसंतुष्टः सुमना भूत्वा रसं सेवेत सिद्धिदं ।\n\nपयसा हेमशुण्ठीभ्यां नस्यं क्रामणमुत्तमं ॥ १,६.८४ ॥\n\nहेमादि षड्लोहकृतं अञ्जनं क्रामणं परं ।\n\n<रससेवायां पथ्यापथ्यम्>\n\nअतः परं प्रवक्ष्यामि रससेवाहिताहितं ॥ १,६.८५ ॥\n\nरक्तशाल्यन्नगोधूमं गव्यं क्षीरं घृतं दधि ।\n\nजाङ्गलं पललं मुद्गं शर्करा मधु सैन्धवं ॥ १,६.८६ ॥\n\nहंसोदकं वास्तुकं च मेघनादः पुनर्नवा ।\n\nपटोलालाबुकदलीधान्यकेक्षुकदाडिमं ॥ १,६.८७ ॥\n\nनालिकेराम्बु विश्वं च सदा ताम्बूलचर्वणं ।\n\nगन्धसारं कुङ्कुमं च मृगनाभिं विलेपयेत् ॥ १,६.८८ ॥\n\nसुरभीणि सुपुष्पाणि मृदुशय्येष्टकामिनीः ।\n\nशिवात्मज्ञानकथनं मृदुभाषा सुखासिका ॥ १,६.८९ ॥\n\nदिव्याम्बराणि शुद्धानि छाया चाल्पविपर्यटं ।\n\nमृत्युञ्जयजपो हर्षो मन्दहासश्च शुद्धता ॥ १,६.९० ॥\n\nनर्तनालोकनं गीतश्रवणं शिवपूजनं ।\n\nदेवाग्निगुरुविप्राणां वन्दनं श्रुतिपालनं ॥ १,६.९१ ॥\n\nसमाधिः प्राणिकरुणा सत्यवाक्यं हितं प्रियं ।\n\nवाग्देहमनसा चेष्टा यथा दुःखनिरोधिनी ॥ १,६.९२ ॥\n\nएतत्सर्वं रसेन्द्रस्य क्रामणं कथितं प्रिये ।\n\nअहितं रससेवायाः कथयामि शृणु प्रिये ॥ १,६.९३ ॥\n\nअत्यशनं चातिपानं अतिनिद्रातिजागरं ।\n\nअकाले भोजनं स्त्रीणामतिसङ्गोऽप्यसङ्गिता ॥ १,६.९४ ॥\n\nअस्थानमदहासाश्च हर्षः कोपोऽधिकस्पृहा ।\n\nबहुजल्पो जलक्रीडा दुःखं अत्यन्तचिन्तनं ॥ १,६.९५ ॥\n\nकलिङ्गं कारवेल्लं च कूष्माण्डः कर्कटी तथा ।\n\nकाकमाची कुलत्थं च कार्कोटी च कुसुम्भिका ॥ १,६.९६ ॥\n\nतिलातसीतैलमाषकपोतकमसूरकाः ।\n\nतक्रभक्तं च सौवीरं तिक्तकट्वम्ललावणं ॥ १,६.९७ ॥\n\nक्षारं क्षौद्रं पिच्छिलं च पित्तलं च परूषकं ।\n\nमाहिषीः क्षीरविकृतीर्विदरं सहकारकं ॥ १,६.९८ ॥\n\nनारङ्गबिल्वलिकुचशिग्रुनैवेद्यभोजनं ।\n\nअग्निस्पर्शनं अङ्घ्रिभ्यां ताडनं गोद्विजन्मनोः ॥ १,६.९९ ॥\n\nकुमारीबालतुरगपश्वादीनां च ताडनं ।\n\nपातकं प्राणिहिंसा च छेदनं भूरुहां अपि ॥ १,६.१०० ॥\n\nअक्षादिसप्तव्यसनं छायाश्वत्थकपित्थयोः ।\n\nलिङ्गस्त्रीनरखट्वानां तथा द्वीपिविभीतयोः ॥ १,६.१०१ ॥\n\nचतुष्पथातिनिर्विक्तस्थाने विण्मूत्रमोचनं ।\n\nशिवद्विजगुरुस्त्रीणां वीरयोनियतात्मनां ॥ १,६.१०२ ॥\n\nसमयश्रुतिसूतानां नदीतीर्थाम्भसां नृणां ।\n\nपलाण्डुहिङ्गुलशुनराजिकाबृहतीद्वयं ॥ १,६.१०३ ॥\n\nनिष्पावलङ्घनोद्वर्तिनिशाशाभरणन्दिता ।\n\nसुप्तिर्मद्यासवौ ताम्रचूडश्च जलजामिषं ॥ १,६.१०४ ॥\n\nतीक्ष्णोष्णगुरुविष्टम्भिरूक्षशुष्कामिषं मधु ।\n\nकदलीपत्रकांस्येषु भोजनं घर्मसेवनं ॥ १,६.१०५ ॥\n\nएतानि द्रव्यजालानि निषिद्धानि रसायने ।\n\n<अपथ्यजनिता रोगाः>\n\nसेवेत चेत्प्रमादेन विकृतिर्जायते क्षणात् ॥ १,६.१०६ ॥\n\nरसाजीर्णे भवेत्कान्ते शोषो मूर्च्छा भ्रमो ज्वरः ।\n\nक्लमः कम्पः शकृन्मूत्ररोधनं शूलवेपथुः ॥ १,६.१०७ ॥\n\nअनिद्रालस्यहिक्का च कासश्वासविजृम्भिकाः ।\n\nअरोचकातिसारश्च लिङ्गस्तम्भोऽक्षिकुक्षिषु ॥ १,६.१०८ ॥\n\nवक्षःकर्णोदराङ्घ्रौ च मेढ्रे शिरसि सन्धिषु ।\n\nदाहोऽङ्गभङ्गसर्वेऽन्ये व्याधयः सम्भवन्ति वै ॥ १,६.१०९ ॥\n\nरसाजीर्णप्रशान्त्यर्थं योगोऽयं कथ्यते मया ।\n\nराजकोशातकी पुङ्खा गरुडी कारवल्लिका ॥ १,६.११० ॥\n\nकार्कोटी काकमाची च देवदाली पराजिता ।\n\nसर्वं एतच्चैकपलं गोमूत्रे तु चतुष्पले ॥ १,६.१११ ॥\n\nक्वाथयेत्पादशेषं तु कार्षिकं स्वच्छसैन्धवं ।\n\nनिक्षिपेत्तत्पिबेत्क्वाथं रसाजीर्णे हितंकरं ॥ १,६.११२ ॥\n\nसुखीभवेत्त्रिदिवसे रसस्य क्रामणं भवेत् ।\n\nरसो व्यथयते तत्तदङ्गं संपरिमर्दयेत् ॥ १,६.११३ ॥\n\nवा स्तनेन च तन्वङ्ग्या निर्व्यथः क्रमते रसः ।\n\n<सप्तधातुवेधः>\n\nत्वग्वेधः प्रथमं देवि रक्तवेधो द्वितीयकः ॥ १,६.११४ ॥\n\nतृतीयो मांसवेधः स्यान्मेदोवेधश्चतुर्थकः ।\n\nअस्थिवेधः पञ्चमः स्यात्षष्ठो मज्जात्मको भवेत् ॥ १,६.११५ ॥\n\nसप्तमः शुक्लवेधः स्यात्नाडीवेधस्तथाष्टमः ।\n\nनवमश्चक्षुषो वेधो दशमः सर्ववेधकः ॥ १,६.११६ ॥\n\nरसवेधेन भुजगः स्वर्णं स्याद्रक्तवेधतः ।\n\nत्रपु स्वर्णं भवेन्मांसवेधात्तीक्ष्णं च काञ्चनं ॥ १,६.११७ ॥\n\nमेदोवेधेन शुल्बं तु स्वर्णं स्यादस्थिवेधतः ।\n\nरूप्यं स्वर्णं भवेन्मज्जवेधाल्लोहानि कांचनं ॥ १,६.११८ ॥\n\nशुक्लवेधेन मृत्पात्रं काञ्चनं भवति प्रिये ।\n\nवज्रजीर्णो वीर्यवेधी मज्जामभ्रकजारितः ॥ १,६.११९ ॥\n\nहेमजीर्णस्त्वस्थिवेधी रूप्यजीर्णो रसं प्रिये ।\n\nमेदोवेधी ताप्यजीर्णो मांसवेधी तु पारदः ॥ १,६.१२० ॥\n\nशुल्बजीर्णो रक्तवेधी कान्तजीर्णो रसात्मकः ।\n\nतीक्ष्णबद्धेन नीलाभस्ताम्रेणारुणसप्रभः ॥ १,६.१२१ ॥\n\nरजतेनेन्दुसंकाशो हेम्ना काञ्चनसप्रभः ।\n\nधूमावलोकी वक्त्रस्थो मासात्खेचरतां नयेत् ॥ १,६.१२२ ॥\n\nस्पर्शवेधी तु वक्त्रस्थो द्विमासात्सिद्धिदायकः ।\n\nशतकोटिस्त्रिभिर्मासैश्चतुर्भिर्दशकोटिकृत् ॥ १,६.१२३ ॥\n\nपञ्चभिः कोटिवेधी स्यादष्टभिश्चायुतं पुनः ।\n\nसाहस्रं नवभिर्मासैर्दशमासे शतं पुनः ॥ १,६.१२४ ॥\n\nतस्य मूत्रपुरीषैस्तु श्लेष्मणाङ्गमलैस्तथा ।\n\nलेपाद्धेमत्वं आयान्ति यानि लोहानि भूतले ॥ १,६.१२५ ॥\n\nचतुःषष्ट्यंशतो वेधी मासं एकादशस्य तु ।\n\nद्वात्रिंशकवेधी तु वर्षाद्देहं तु वेधयेत् ॥ १,६.१२६ ॥\n\nसर्वरोगैर्विनिर्मुक्तो वलीपलितवर्जितः ।\n\nनासौ छिद्येत शस्त्रैश्च पावकेन न दह्यते ॥ १,६.१२७ ॥\n\nवायुवेगी महातेजाः कामदेव इवापरः ।\n\nइच्छया जायते दृश्योऽप्यदृश्यचैव जायते ॥ १,६.१२८ ॥\n\nयस्य संस्पर्शमात्रेण सर्वलोहानि काञ्चनं ।\n\nतस्मिन्नेकार्णवे घोरे नष्टे स्थावरजङ्गमे ॥ १,६.१२९ ॥\n\nदेवा यत्र विलीयन्ते सिद्धस्तत्रैव लीयते ॥ १,६.१३० ॥\n\nâक्, १, ७\n\n<पद्मरागादिरत्नोत्पत्तिः>\n\nपुरा कैलासशिखरे गह्वरेऽद्रिसुतेश्वरौ ।\n\nचिरमास्तां क्रीडमानौ जिगूषू तौ परस्परं ॥ १,७.१ ॥\n\nतदा रेतः सूतरूपप्रवाहोऽभूत्तयोर्महान् ।\n\nतत्प्रवाहप्रभावेन वेधिता दृषदोऽभवन् ॥ १,७.२ ॥\n\nपद्मरागादिमणयो लोहा हेमादयस्तथा ।\n\nगन्धकाद्याश्च पाषाणा दिव्या ओषधयो लताः ॥ १,७.३ ॥\n\nनानावर्णा बहुविधा नानासिद्धिप्रदायकाः ।\n\nपूर्वोक्तानां समस्तानां वज्रं श्रेष्ठतमं महत् ॥ १,७.४ ॥\n\nतज्जातिलक्षणं देवि संस्कारं भजनं फलं ।\n\nक्रमाद्वक्ष्यामि ते देवि सावधानं शृणु प्रिये ॥ १,७.५ ॥\n\n<वज्रलक्षणं वज्रभेदांश्च>\n\nद्विजन्मानश्च राजन्या ऊरव्या वृषलाः क्रमात् ।\n\nशुभ्रशोणहरिद्राभाः काला नानाविधास्तथा ॥ १,७.६ ॥\n\nस्त्रीपुंनपुंसकाश्चैव ज्ञातव्यास्ते क्रमात्प्रिये ।\n\nशुक्लाः फलकसम्पूर्णा ज्योतिष्मन्तो महत्तराः ॥ १,७.७ ॥\n\nपुमांसस्ते तु विज्ञेया रेखाबीजविवर्जिताः ।\n\nबलाढ्याः सत्वसहिता लोहक्रमणहेतवः ॥ १,७.८ ॥\n\nरसबन्धकराः क्षिप्रं सर्वेषां सिद्धिदायकाः ।\n\nरसायनकराः स्थूला ह्यष्टसिद्धिप्रदायकाः ॥ १,७.९ ॥\n\nषट्कोणबीजरेखाभिरुज्ज्वलास्ताः स्त्रियः स्मृताः ।\n\nदेहज्योतिःप्रजनना भोगकान्तिसुखप्रदाः ॥ १,७.१० ॥\n\nदीर्घास्त्र्यस्राश्च तनवो निबोद्धव्या नपुंसकाः ।\n\nक्षीणसत्वाः स्वल्पवीर्याः क्रामकाः सुरनायिके ॥ १,७.११ ॥\n\nक्लीबा नपुंसके स्त्रीणां स्त्रियः सर्वहिता नराः ।\n\nजात्यानुरूपाश्चोत्साहं यथा सत्वं तथा गुणं ॥ १,७.१२ ॥\n\nयथा कान्तिस्तथा शीलं कुर्वन्त्येवं द्विजातयः ।\n\nवलीपलितरोगघ्नाः क्षत्रिया मृत्युहारिणः ॥ १,७.१३ ॥\n\nदेहस्थैर्यकरा वैश्या लोहानां वेधकारिणः ।\n\nवयःस्तंभकराः शूद्रा नानामयविनाशनाः ॥ १,७.१४ ॥\n\n<वज्रसंस्कारः>\n\nवज्रसंस्कारमधुना कथयामि शृणु प्रिये ।\n\nश्यामा शमी मेघनादा वर्षाभूधूर्तकोद्रवाः ॥ १,७.१५ ॥\n\nमेषशृङ्ग्याखुकर्णी च कुलुत्थं चाम्लवेतसः ।\n\nमदनागस्त्यनिर्गुण्डी चैतेषां स्वरसैर्युते ॥ १,७.१६ ॥\n\nडोलायन्त्रे पाचयेच्च व्याघ्रीकन्दगतं दिनं ।\n\nउद्धृत्य माहिषशकृल्लिप्तं कारीषवह्निना ॥ १,७.१७ ॥\n\nदहेद्रात्रौ चतुर्यामं रात्र्यन्ते परिषेचयेत् ।\n\nहयमूत्रस्नुहीक्षीरकुलत्थकरसैस्तथा ॥ १,७.१८ ॥\n\nपाचयेद्दाहयेदेवं सेचयेत्सप्तवारकं ।\n\nएवं द्विजातिजातीयाः शोधिताः स्युश्च सिद्धिदाः ॥ १,७.१९ ॥\n\n<वज्ररसायनम्>\n\nरसायनार्हं वक्ष्यामि वज्रभस्म सुरेश्वरि ।\n\nवैक्रान्तताप्यगन्धाश्मशिलामाक्षिकतालकं ॥ १,७.२० ॥\n\nकान्तास्यटङ्कणक्षारकुलीरास्थीनि पेषयेत् ।\n\nस्तन्येन गोलके क्षिप्त्वा मूषायां निक्षिपेत्ततः ॥ १,७.२१ ॥\n\nधमेद्दृढतरं पूर्वं पश्चाद्गजपुटे पचेत् ।\n\nतदेव वज्रमादाय तस्मिन्षोडशमात्रके ॥ १,७.२२ ॥\n\nएकांशं पारदं तस्मिन्पक्वबीजेन जारितं ।\n\nस्तन्येन मर्दयेत्तौ द्वौ पुनर्गजपुटे पचेत् ॥ १,७.२३ ॥\n\nएवं तत्षोडशपुटाद्बीजजीर्णरसान्वितं ।\n\nदृढं कुर्वीत तद्वज्रं भवेद्भस्म रसायनं ॥ १,७.२४ ॥\n\nशृणु रुद्राणि वक्ष्यामि दिव्यं वज्ररसायनं ।\n\nपूर्वोक्तवत्प्रकुर्वीत देहशुद्ध्यादिकं विधिं ॥ १,७.२५ ॥\n\nशुभर्क्षे सुमुहूर्ते च चन्द्रताराबलान्विते ।\n\nशिवाग्निगुरुगोविप्रभिषजः पूजयेत्पुरा ॥ १,७.२६ ॥\n\nततः सेवेत तद्भस्म यवमात्रं वरानने ।\n\nकान्ताभ्रसत्त्वं सौवर्णभस्म गुञ्जैकमात्रकं ॥ १,७.२७ ॥\n\nत्रिफलामधुसर्पिर्भिः प्रातः शुद्धवपुर्लिहेत् ।\n\nएवं षोडशमासान्तं एकद्वित्रिचतुष्टयं ॥ १,७.२८ ॥\n\nप्रतिमासं वर्धयित्वा यावद्यावकषोडशं ।\n\nकान्तादिभस्मत्रितयं गुञ्जावृद्धिक्रमे तथा ॥ १,७.२९ ॥\n\nद्विनिष्कं त्रिफलाचूर्णं सर्पिर्मधु यथासुखं ।\n\nपूर्वोक्तवद्विधिं त्याज्यं प्रकुर्यान्मम वल्लभे ॥ १,७.३० ॥\n\nसेवितं पलमात्रं तु वज्रभस्म दिनं क्रमात् ।\n\nवलीपलितरोगघ्नं शतायुष्यं ददाति च ॥ १,७.३१ ॥\n\nद्विपलं च सहस्रायुरयुतं त्रिपलं तथा ।\n\nचतुष्पलं लक्षमायुर्दशलक्षं च पञ्चमं ॥ १,७.३२ ॥\n\nकोट्यायुष्यं षट्पलं च सुरेन्द्रायुश्च सप्तमं ।\n\nब्रह्मायुष्यं चाष्टपलं विष्णुत्वं नवमं पलं ॥ १,७.३३ ॥\n\nरुद्रत्वं दशमं देवि ईश्वरत्वं ततः परं ।\n\nसदाशिवत्वं द्वादश्यां वज्रभस्म ददात्यलं ॥ १,७.३४ ॥\n\nसर्वज्ञत्वं सर्वगत्वं स्वेच्छाविहरणं तथा ।\n\n<वज्रौदनम्>\n\nवज्रौदनं प्रवक्ष्यामि रसायनहितं परं ॥ १,७.३५ ॥\n\nपूर्ववच्छोधिते वज्रे मृदुकर्म समारभेत् ।\n\nमातृवाहकमध्यस्थं तित्तिरीमांसवेष्टितं ॥ १,७.३६ ॥\n\nतीक्ष्णकान्ताननरसैः पुनस्तत्परिवेष्टयेत् ।\n\nकुलत्थत्रिफलानीरकोद्रवेषु पृथक्पृथक् ॥ १,७.३७ ॥\n\nत्रिदिनं पाचयेदेवं तद्वज्रं वेष्टयेद्दलैः ।\n\nत्रिवर्षारूढताम्बुल्यास्तथा कार्पासकस्य वा ॥ १,७.३८ ॥\n\nचेष्टितं जानुमध्यस्थं वज्रं यामद्वयान्मृदु ।\n\nवज्रौदनं इदं प्रोक्तं वज्रद्रुतिरथोच्यते ॥ १,७.३९ ॥\n\n<वज्रद्रुतिः>\n\nत्रिक्षारं चणकाम्लं च रामठं चाम्लवेतसं ।\n\nज्वालामुखी चेक्षुरकं स्थलकुम्भीरसेन च ॥ १,७.४० ॥\n\nपिष्ट्वा स्नुह्यर्कयोः क्षीरैस्तद्गोले मृदु हीरकं ।\n\nनिक्षिपेत्तच्च जम्बीरे दोलायन्त्रे त्र्यहं पचेत् ॥ १,७.४१ ॥\n\nएवं कृते हीरकस्य द्रुतिर्भवति सूतवत् ।\n\n<अन्यद्रुत्यतिदेशः>\n\nपद्मरागादिरत्नानां द्रुतिरेवं कृते भवेत् ॥ १,७.४२ ॥\n\nअभ्रकादिमपाषाणा द्रवन्त्येवं कृते ध्रुवं ।\n\nद्रवन्ति रसरत्नानि मौक्तिकं चाम्लवेतसं ॥ १,७.४३ ॥\n\nसप्ताहं भावयेद्घर्मे क्षिपेज्जम्बीरके ततः ।\n\nधान्यराशौ त्रिसप्ताहं पुटपाके द्रवत्यलं ॥ १,७.४४ ॥\n\n<वज्रभस्मगुणाः>\n\nवज्रभस्म यथा तद्वद्द्रुतिमार्दवयोरपि ।\n\nभवेद्भस्म वरारोहे जरादारिद्र्यमृत्युजित् ॥ १,७.४५ ॥\n\nरसायने भवेत्सौख्यं भस्म द्रुतिमृदूद्भवं ।\n\nरसायने तु स्त्रीपुंसौ क्रामणे तु नपुंसकः ॥ १,७.४६ ॥\n\nषड्रसं हिमवीर्यं च सर्वामयविनाशनं ।\n\nसर्वदोषप्रशमनं सर्वसौख्यं रसायनं ॥ १,७.४७ ॥\n\nविद्युत्प्रभां देहदार्ढ्यं स्वच्छं स्निग्धं च लेखनं ।\n\nसौन्दर्यं बलमायुष्यं ग्रहालक्ष्मीविनाशनं ॥ १,७.४८ ॥\n\nशुद्धिर्मृदुद्रुतीभस्म वैक्रान्तस्य तु वज्रवत् ।\n\n<स्वर्णं तद्भेदाः>\n\nअथ वक्ष्ये श्रेष्ठतमं शृणु हेमरसायनं ॥ १,७.४९ ॥\n\nहेमोत्पत्तिः पुरा प्रोक्ता तथापि त्रिविधा भवेत् ।\n\nरसवेधाद्भवेच्चैकं इतरत्क्षेत्रसम्भवं ॥ १,७.५० ॥\n\nलोहसङ्करजं चान्यच्छ्रेष्ठमध्यकनीयसः ।\n\nक्रमेण पीतरक्ते च पीतरक्तं च वर्णतः ॥ १,७.५१ ॥\n\nनिकर्षछेददाहेषु कुङ्कुमश्वेतशोणितं ।\n\n<स्वर्णशुद्धिः>\n\nदिव्यं एवंविधं स्वर्णं पट्टकं कणशः कृतं ॥ १,७.५२ ॥\n\nहलिनीकञ्चुकीकन्दस्नुह्यर्काग्निकरञ्जकं ।\n\nधूर्तगुञ्जेङ्गुदीचीरमूलतालाश्वगन्धिकाः ॥ १,७.५३ ॥\n\nपिष्ट्वेन्द्रवारुणी चैषा मूलानि मथितेन वै ।\n\nलेपयेत्स्वर्णपट्टानि तापयेज्जातवेदसि ॥ १,७.५४ ॥\n\nमूत्रे मथिते तैले कुलुत्थाम्भसि काञ्जिके ।\n\nजम्बीरार्कपयोमध्ये प्रत्येकं सप्तधा क्षिपेत् ॥ १,७.५५ ॥\n\nलेपयेत्तापयेत्सिञ्च्याद्भूयो भूयोऽपि सप्तधा ।\n\nवल्मीकमृद्धूमसारं इष्टकापटुगैरिकं ॥ १,७.५६ ॥\n\nपिष्ट्वा जम्बीरनीरेण लिप्त्वा पत्रं पुटीकृतं ।\n\nचतुर्वर्णाभ्रकं ताप्यं दरदं तालकं शिलां ॥ १,७.५७ ॥\n\nकान्तकङ्कुष्ठरसकविमलासूतभूलताः ।\n\nपिष्ट्वाम्लेन वटीः कुर्यान्निष्कमात्राः सुरेश्वरि ॥ १,७.५८ ॥\n\nपलादूनं न कर्तव्यं अधिकं च चतुष्पलात् ।\n\nपुटितं हेम शुल्बं च द्रावयेच्च समीकृतं ॥ १,७.५९ ॥\n\nतन्मध्ये तद्द्रवीभूते चैकैकां वटिकां क्षिपेत् ।\n\nस्वर्णाद्दशगुणा वाह्या वटिकाः शोषिताः क्रमात् ॥ १,७.६० ॥\n\nयावच्छेषं भवेत्स्वर्णं तावदेवं धमेच्छनैः ।\n\nशुद्धं तज्जायते दिव्यं जरामरणरोगहृत् ॥ १,७.६१ ॥\n\n<स्वर्णभस्म>\n\nचिञ्चापत्रनिभं स्वर्णं पत्रं शुद्धं च पारदं ।\n\nएकान्तं मर्दयेदम्लैस्तत्पिष्टिं अपि लेपयेत् ॥ १,७.६२ ॥\n\nसमगन्धकताप्याभ्यां पिष्टिं मूषागतां धमेत् ।\n\nषोडशांशं सूतभस्म हेमचूर्णे विनिक्षिपेत् ॥ १,७.६३ ॥\n\nअम्लेन मर्दयेद्गाढं पचेत्तद्भूधरे पुटे ।\n\nएवं षोडशपर्यन्तं रसं प्रतिपुटं क्षिपेत् ॥ १,७.६४ ॥\n\nनिरुत्थं हेमभस्मेदं जायते सर्वसिद्धिदं ।\n\n<हेमरसायनम्>\n\nविरेकवमनाद्यैश्च शुद्धदेहः शुभे दिने ॥ १,७.६५ ॥\n\nअर्चयेदीशविप्राग्निगुरुवैद्यपुरःसरान् ।\n\nसेवेत शुद्धहृदयो दिव्यं हेमरसायनं ॥ १,७.६६ ॥\n\nकान्ताभ्रयोः सत्त्वभस्म चैकगुञ्जाप्रमाणकं ।\n\nमाषोन्मितं हेमभस्म वरामध्वाज्ययुग्लिहेत् ॥ १,७.६७ ॥\n\nपूर्वोक्तवद्वज्रमासषोडशिकावधि ।\n\nपूर्वोक्तवद्विधिं त्याज्यं प्रकुर्वीत रसायनी ॥ १,७.६८ ॥\n\nशृणु चित्रां गिरिसुते सेवां हेमरसायने ।\n\nपलमात्रोपयोगेन सर्वरोगविवर्जितः ॥ १,७.६९ ॥\n\nततो द्विपलयोगेन वलीपलितवर्जितः ।\n\nवाक्सिद्धिर्दिव्यदृष्टिश्च त्रिपलेन भवेत्प्रिये ॥ १,७.७० ॥\n\nचतुःपलोपयोगेन विषव्याघ्राहिभीर्न हि ।\n\nतथा पञ्चपलेनैव दिव्यात्मज्ञानिता भवेत् ॥ १,७.७१ ॥\n\nदेवि षट्पलयोगेन सिद्धसाध्यपदं भवेत् ।\n\nतथा सप्तपलेनापि विद्याधरपदं भवेत् ॥ १,७.७२ ॥\n\nतथाष्टपलयोगेन स्वेच्छाविहरणे पटुः ।\n\nपलेन नवमेनापि चाष्टैश्वर्यगुणान्वितः ॥ १,७.७३ ॥\n\nतथा दशपलेनापि महेन्द्रत्वं अवाप्नुयात् ।\n\nएकादशपलैर्देवि ब्रह्मत्वं नात्र संशयः ॥ १,७.७४ ॥\n\nद्वादशभिः पलैः कान्ते विष्णुत्वं समुपैति च ।\n\nत्रयोदशपलेनापि रौद्रं पदं अवाप्नुयात् ॥ १,७.७५ ॥\n\nतथा चतुर्दशपलैरैश्वरं लभते पदं ।\n\nपलैः पञ्चदशैरेति सदाशिवपदं परं ॥ १,७.७६ ॥\n\nतथा स्यात्षोडशपलैः सच्चिदानन्दविग्रहः ।\n\nसर्वज्ञः सर्वकर्ता च हर्ता गोप्ता स सर्वगः ॥ १,७.७७ ॥\n\n<हेमद्रुतिः>\n\nहेमद्रुतिं प्रवक्ष्यामि शृणु संप्रति पार्वति ।\n\nफलपांशुर्देवदाल्याः शक्रगोपोऽश्वलालिका ॥ १,७.७८ ॥\n\nटङ्कणं जालिनीनीरैर्भावयेद्बहुधा प्रिये ।\n\nद्रावयेत्काञ्चनं तत्र वपेत्सूतसमा द्रुतिः ॥ १,७.७९ ॥\n\nइमां द्रुतिं काञ्चनवद्भस्म सेवां च कल्पयेत् ।\n\nस्वादु तिक्तं कषायं च शीतं उष्णं रसायनं ॥ १,७.८० ॥\n\nहृद्यं कान्तिप्रदं शुद्धं चक्षुष्यं गुरु लेखनं ।\n\nधृतिस्मृत्यायुरारोग्यनयवाक्सिद्धिदायकं ॥ १,७.८१ ॥\n\nक्षयोन्मादादिरोगाणां नाशनं दोषशान्तिकृत् ।\n\nस्निग्धं रुच्यं दीप्तिं वीर्यकृद्बलवर्धनं ॥ १,७.८२ ॥\n\n<कान्तं तद्भेदा लक्षणञ्च>\n\nअथ कान्ते प्रवक्ष्यामि कान्तं कान्तरसायनं ।\n\nदिव्या औषधयः सन्तु सर्वसिद्धिप्रदायिकाः ॥ १,७.८३ ॥\n\nतेभ्यः कान्तं श्रेष्ठतमं वलीरुक्पलितापहं ।\n\nकल्पान्ते ताण्डवं शंभुः शर्वाणीसहितः स्वयं ॥ १,७.८४ ॥\n\nउच्चण्डं व्यतनोत्तत्र संजाताः स्वेदबिन्दवः ।\n\nतत्र तत्र गतास्तेऽपि ह्ययस्कान्तत्वमाययुः ॥ १,७.८५ ॥\n\nजाङ्गले बहवो जाता देशे साधारणे क्वचित् ।\n\nजलप्रायेऽस्ति वा नास्ति जात्या पञ्चविधाः स्मृताः ॥ १,७.८६ ॥\n\nभ्रामकं चुम्बकं देवि कर्षकं द्रावकं तथा ।\n\nरोमकं च तथैकद्वित्रिचतुः सर्वतोमुखाः ॥ १,७.८७ ॥\n\nतेषां पञ्चविधानां तु पीतं कृष्णं च शोणितं ।\n\nमिश्रं पृथक्पृथक्तेषां क्रमात्स्युरधिदेवताः ॥ १,७.८८ ॥\n\nब्रह्मविष्ण्वीशभूतात्ममातृकाः परिकीर्तिताः ।\n\nपीतवर्णं स्पर्शवेधि कृष्णं श्रेष्ठं रसायने ॥ १,७.८९ ॥\n\nरसबन्धकरं रक्तं मिश्रं सर्वरुजापहं ।\n\nरोमकं ग्रहभीतिघ्नं द्रावकं चोत्तमोत्तमं ॥ १,७.९० ॥\n\nउत्तमं मध्यमं नीचं कर्षकं चुम्बकं क्रमात् ।\n\nभ्रामकं लक्षणं वच्मि लोहं तु भ्रामयेत्ततः ॥ १,७.९१ ॥\n\nतस्माद्भ्रामकमित्युक्तं चुम्बकं लोहचुम्बकं ।\n\nकर्षकं कर्षयेल्लोहं द्रावकं द्रावयेद्यतः ॥ १,७.९२ ॥\n\nस्फुटनाद्रोमजननं तद्रोमकमुदाहृतं ।\n\nअत्युत्तमं बहुमुखं चतुःपञ्चास्यमुत्तमं ॥ १,७.९३ ॥\n\nमध्यमं स्याद्द्वित्रिमुखं नीचमेकमुखं भवेत् ।\n\nभ्रामकं चुम्बकं सर्वरोगाणां नाशने हितं ॥ १,७.९४ ॥\n\nकर्षकं द्रावकं श्रेष्ठं रसयोगे रसायने ।\n\nरसद्विपाङ्कुशमिदं कान्तं पञ्चविधं प्रिये ॥ १,७.९५ ॥\n\nसमीरणातपस्पृष्टं न ग्राह्यं तत्कदाचन ।\n\nहस्तद्वयं समुत्खाय कान्तं ग्राह्यं वरानने ॥ १,७.९६ ॥\n\n<कान्तसत्त्वपातनम्>\n\nआदौ सम्पूज्य दुर्गां च गणेशं भैरवं प्रिये ।\n\nतीव्राग्निना दहेत्कान्तं सेचयेत्त्रिफलाम्बुना ॥ १,७.९७ ॥\n\nतत्कान्तं चूर्णयेत्सूक्ष्मं काचसामुद्रटङ्कणैः ।\n\nलाक्षागुग्गुलुगुञ्जाभिरूर्णाज्यमधुसिक्थकैः ॥ १,७.९८ ॥\n\nशशास्थिक्षुद्रमीनैश्च भल्लाततिलकल्ककैः ।\n\nसर्जक्षारयवक्षाररालैश्चिरगुलैस्तथा ॥ १,७.९९ ॥\n\nन्यङ्कुसैरिभदन्तीनां विषाणैश्च समांशकैः ।\n\nएतत्समांशं तत्कान्तमजाक्षीरेण मर्दयेत् ॥ १,७.१०० ॥\n\nमेलयेत्पञ्चमाहिष्यैर्दध्याद्यैर्गोमयान्तकैः ।\n\nश्लक्ष्णं पिष्ट्वा वटीः कुर्यात्कर्षमात्राः सुरेश्वरि ॥ १,७.१०१ ॥\n\nकोष्ठीयन्त्रे वङ्कनाले खदिराङ्गारकैर्दृढं ।\n\nपञ्च पञ्च वटीस्तत्र निक्षिपेच्च शनैः शनैः ॥ १,७.१०२ ॥\n\nत्रियाममथनादेव कान्तात्सत्वं पतेच्छुचि ।\n\nतत्सर्वं कणशः कृत्वा काचाद्यैरौषधैः समैः ॥ १,७.१०३ ॥\n\nमूषागतं धमेत्तीव्रमेवं धाम्यं त्रिधा प्रिये ।\n\nएवं कृतं तु तत्कान्तसत्वं सत्त्वतमं भवेत् ॥ १,७.१०४ ॥\n\n<कान्तस्वरूपम्>\n\nकान्तलोहस्य पात्रस्थजले तैलस्य बिन्दवः ।\n\nन सर्पन्ति चणास्त्वेताः कृष्णाः स्युर्नात्र संशयः ॥ १,७.१०५ ॥\n\nघृष्टहिङ्गोर्न गन्धः स्यात्क्षीरोर्मिः शिखराकृतिः ।\n\nन कदाचिद्भुवि पतेच्छिवा मुञ्चति तिक्ततां ॥ १,७.१०६ ॥\n\nतल्लोहक्षिप्तं उष्णाम्बु शीतलं भवति क्षणात् ।\n\n<लोहशुद्धिः>\n\nऊनं पञ्चपलान्नैव नोर्ध्वं पञ्चदशात्पलात् ॥ १,७.१०७ ॥\n\nत्रिफला षोडशपला तच्चतुर्गुणमम्बु च ।\n\nक्वाथयेत्पादशेषं तु तस्मिन्पत्राणि ढालयेत् ॥ १,७.१०८ ॥\n\nशशरक्तप्रलिप्तानि शोषयेदातपे पुनः ।\n\nतापितानि पुनस्तक्रतैलसौवीरसर्पींषि ॥ १,७.१०९ ॥\n\nक्षौद्रार्कक्षीरजम्बीरकुलत्थकरसेष्वपि ।\n\nलेपनं शोषणं दाहं सेचनं च क्रमात्प्रिये ॥ १,७.११० ॥\n\nप्रत्येकं सप्तधा कुर्याद्गिरिदोषं त्यजेदयः ।\n\n<लोहसंस्कारमन्त्राः>\n\nआदौ मन्त्रस्ततः कर्म कर्तव्यो मन्त्र उच्यते ॥ १,७.१११ ॥\n\nउद्भवोद्भवशब्दः स्याच्चतुर्थ्यन्तोऽमृतात्परः ।\n\nस्वाहान्तः प्रणवश्चादौ मन्त्रोऽयं मर्दने स्थितः ॥ १,७.११२ ॥\n\nओं अमृतोद्भवोद्भवाय स्वाहा ।\n\nरक्षायै लोहनरयोरयमेकोद्भवो मनुः ।\n\nविना स्वाहापदं स्थाने फडन्तं यः समुच्चरेत् ॥ १,७.११३ ॥\n\nओं अमृतोद्भवाय फट्प्रणवोर्ध्वं नमश्चण्डवज्रपाणय इत्यपि ।\n\nततः परं महायक्षसेनाधिपतये नमः ॥ १,७.११४ ॥\n\nद्विरुक्तं सुरुशब्दस्य महाविद्याबलाय च ।\n\nततः स्वाहेति मन्त्रोऽयं बलिकर्मणि कीर्तितः ॥ १,७.११५ ॥\n\nओं नमश्चण्डवज्रपाणये महायक्षसेनाधिपतये नमः सुरु सुरु महाविद्याबलाय स्वाहा ।\n\n<लोहभस्म>\n\nएतानि लोहपत्राणि सूक्ष्मं संचूर्णयेत्ततः ।\n\nअयःपात्रे कान्तचूर्णं निक्षिप्य त्रिफलारसैः ॥ १,७.११६ ॥\n\nसेचयेत्तदयोदर्व्या चालयन्पाचयेदिति ।\n\nपिण्डीभूतं तदादाय मृत्तिकापटले शुभे ॥ १,७.११७ ॥\n\nसंपुटे निक्षिपेत्सम्यक्षोडशाङ्गुलगर्तके ।\n\nनिधायारण्यकारीषमध्यगं कारिषं दहेत् ॥ १,७.११८ ॥\n\nअहोरात्रं प्रकुर्वीत वातातपविवर्जितं ।\n\nपुनः प्रातः समादाय वराक्वाथेन मर्दयेत् ॥ १,७.११९ ॥\n\nस्थालीसंपुटयोरेवं कुर्यात्पाकपुटैः क्रमात् ।\n\nएवं विदध्यात्सप्ताहं तस्मिन्क्षेप्यं च हिङ्गुलं ॥ १,७.१२० ॥\n\nलोहस्य षोडशांशं च नारीस्तन्येन मर्दयेत् ।\n\nस्थाल्यां पाकं संपुटे च पुटं कुर्वीत षोडश ॥ १,७.१२१ ॥\n\nनिरुत्थं तद्भवेद्भस्म देवि योज्यं रसायने ।\n\n<ल्होहभस्मनोऽमृतीकरणम्>\n\nयावत्स्यात्त्रिफला तस्माद्भवेद्वारि चतुर्गुणं ॥ १,७.१२२ ॥\n\nअष्टावशेषं क्वाथयेत्क्वाथस्य सदृशं घृतं ।\n\nघृततुल्यं कान्तभस्म ताम्रपात्रे पचेत्प्रिये ॥ १,७.१२३ ॥\n\nलोहदर्व्या प्रचलयन्यावच्छुष्यति तद्रसः ।\n\nतावन्मृद्वग्निना पाच्यं लोहतुल्यां सितां क्षिपेत् ॥ १,७.१२४ ॥\n\nअमृतीकरणमित्युक्तं सर्वयोगवहं परं ।\n\n<लोहपाकभेदाः>\n\nलोहपाकं प्रवक्ष्यामि तद्भवेत्त्रिविधं प्रिये ॥ १,७.१२५ ॥\n\nमृदुमध्यखराः प्रोक्ता जम्बीरसदृशो मृदुः ।\n\nमध्यमः पिण्डसदृशो वालुकासदृशः खरः ॥ १,७.१२६ ॥\n\n<कान्तलोहरसायनसेवाक्रमः>\n\nअथ सेवां प्रवक्ष्यामि कान्तलोहस्य भस्मनः ।\n\nसुमुहूर्ते शुभदिने पूजितेशादिदेवतः ॥ १,७.१२७ ॥\n\nसेवेत सिद्धिदं दिव्यं कान्तभस्म रसायनं ।\n\nशुद्धदेहो विरेकाद्यैरभ्रभस्म पुरा प्रिये ॥ १,७.१२८ ॥\n\nमासमेकं तु सेवेत तस्माच्छुद्धवपुर्भवेत् ।\n\nमाषमात्रं कान्तभस्म गुञ्जामात्राभ्रभस्म च ॥ १,७.१२९ ॥\n\nद्विनिष्कं त्रिफलाचूर्णं मधुसर्पिःसमन्वितं ।\n\nलिहेत्प्रातर्विशुद्धात्मा स्नानदानादिकर्मभिः ॥ १,७.१३० ॥\n\nअनुपेयं ततो लोहाद्गव्यं षष्टिगुणं पयः ।\n\nधारोष्णं तदभावे तु कृत्वा क्षीरं समाम्बुकं ॥ १,७.१३१ ॥\n\nयावत्क्षीणजलं क्वाथ्यं क्षीरं चानुपिबेत्प्रिये ।\n\nतदसात्म्ये वराक्वाथं गुडूच्या वा कषायकं ॥ १,७.१३२ ॥\n\nइत्येकमासं सेवेत क्रमाद्द्वित्रिचतुष्टयं ।\n\nप्रतिमासं माषगुञ्जावृद्धिः कान्ताभ्रभस्मनोः ॥ १,७.१३३ ॥\n\nएवं षोडशमासान्तं वृद्धिः षोडशमात्रकाः ।\n\nपूर्वोक्तवद्विधिं त्याज्यं कुर्यात्सिद्धिमवाप्नुयात् ॥ १,७.१३४ ॥\n\nअस्य वत्सरयोगेन क्षुद्रामयविनाशनं ।\n\nएतद्द्विवर्षयोगेन महारोगप्रणाशनं ॥ १,७.१३५ ॥\n\nत्रिवर्षात्पलितं हन्ति चतुर्वर्षाद्वलिं हरेत् ।\n\nपञ्चमादपमृत्युघ्नं षष्ठे स्यादायुषः शतं ॥ १,७.१३६ ॥\n\nसप्ताब्दे सूर्यवद्दीप्तिं दशमे सिद्धिमेलनं ।\n\nवैद्याधरं समाप्नोति वर्षे चैकादशे प्रिये ॥ १,७.१३७ ॥\n\nत्रयोदशाब्दे देवत्वं इन्द्रत्वं च चतुर्दशे ।\n\nतथा पञ्चदशाब्दे च सर्वलोकप्रियो भवेत् ॥ १,७.१३८ ॥\n\nषोडशाब्देऽष्टसिद्धिः स्यात्सत्यं सत्यं महेश्वरि ।\n\n<कान्तद्रुतिक्रमः>\n\nसुवर्णद्रुतिवत्कान्तद्रुतिः स्यात्पूर्ववत्प्रिये ॥ १,७.१३९ ॥\n\nकान्तद्रुतिर्भवेद्भस्म कान्तलोहस्य भस्मवत् ।\n\n<लोहभेदास्तद्गुणाश्च>\n\nकिट्टं मुण्डं तथा तीक्ष्णं कान्तं पूर्वोत्तरोत्तरं ॥ १,७.१४० ॥\n\nगुणाढ्याः स्युर्दशशतसहस्रं लक्षकं क्रमात् ।\n\nशताधिको भवेत्कान्तस्त्वौषधानां रसायनं ॥ १,७.१४१ ॥\n\nत्रिदोषशमनं दिव्यं सर्वरोगापहारकं ।\n\nकान्तिं रुच्यं च चक्षुष्यं हृद्यं आयुष्यदं शुचि ॥ १,७.१४२ ॥\n\nस्थैर्यं दार्ढ्यं च धातूनां बलवच्च रसायनं ।\n\n<अभ्रकोत्पत्तिः तद्भेदा लक्षणञ्च>\n\nअथाभ्रकं प्रवक्ष्यामि तदुत्पत्त्यादिकं क्रमात् ॥ १,७.१४३ ॥\n\nपुरादिशक्तिर्भवती श्वेतद्वीपे मनोरमे ।\n\nइन्द्राणीकमलावाणीगायत्रीप्रमुखैः सह ॥ १,७.१४४ ॥\n\nअरुन्धतीमुखैर्दिव्यमुनिदारैश्च संयुता ।\n\nसंचिक्रीडे महामाया चित्सदानन्दरूपिणी ॥ १,७.१४५ ॥\n\nआनन्दाश्रुकणाः क्षौमे न्यपतन्बहवो दृशोः ।\n\nतदा ऋतुमती जाता ततः स्वादु सरित्पतेः ॥ १,७.१४६ ॥\n\nतीरे त्यक्त्वा च तद्वस्त्रं स्नात्वा कैलासमाययौ ।\n\nवात्यावशेन तद्वस्त्रं क्षीराब्धौ न्यपतत्तदा ॥ १,७.१४७ ॥\n\nदेवासुरैर्मथ्यमानात्तस्मात्क्षीराम्बुधेस्तदा ।\n\nसमभूत्तद्रजोवस्त्रं चतुर्धाभ्रकसंज्ञकं ॥ १,७.१४८ ॥\n\nकृष्णाभ्रकं साञ्जनाभं पीतं देव्यङ्गलेपनात् ।\n\nरक्तं तस्य रजोरूपं क्षौमं श्वेतं अभूदिति ॥ १,७.१४९ ॥\n\nचतुर्विधं तदालोक्य रसबन्धनकारणं ।\n\nरसायनं रोगहरं सर्वसिद्धिप्रदायकं ॥ १,७.१५० ॥\n\nइत्यूचिरे सुराः सर्वे साक्षादमृतसंमितं ।\n\nश्वेतं रजतकार्येषु त्रयमन्यत्सुवर्णके ॥ १,७.१५१ ॥\n\nसर्वं रसायने योज्यं रक्तपीतसितासितं ।\n\nश्वेताच्छतगुणं रक्तं रक्तात्पीतं सहस्रकं ॥ १,७.१५२ ॥\n\nपीताल्लक्षगुणं कृष्णं ज्ञेयं लोहे रसायने ।\n\nप्रत्येकं तानि जायन्ते चतुर्धा जातितः क्रमात् ॥ १,७.१५३ ॥\n\nपिनाकं दर्दुरं नागं वज्रं चेति चतुर्विधं ।\n\nवज्रं समाहरेन्मुख्यं त्रीण्यन्यानि विवर्जयेत् ॥ १,७.१५४ ॥\n\nपिनाकमग्निनिक्षिप्तं मुञ्चते दलसंचयं ।\n\nतत्सेवितं मलं बद्ध्वा मारयेद्रोगकारणं ॥ १,७.१५५ ॥\n\nदर्दुरं वह्निनिक्षिप्तं कुरुते भेकनिःस्वनं ।\n\nतदुत्पादयते रोगमश्मर्याख्यं असाध्यकं ॥ १,७.१५६ ॥\n\nनागमग्नौ विनिक्षिप्तं फूत्कारं वितनोति यत् ।\n\nतत्सेवया महाकुष्ठं मण्डलाख्यं भवेद्ध्रुवं ॥ १,७.१५७ ॥\n\n<ग्राह्यलक्षणम्>\n\nएतत्त्रितयसेवाभिर्जायते रोगसंचयः ।\n\nवह्निस्थितं तु वज्राभ्रं विकारान्नाचरेत्क्वचित् ॥ १,७.१५८ ॥\n\nतस्माद्वज्राभ्रकं सेव्यं वलीपलितमृत्युजित् ।\n\nराजहस्तात्परं ग्राह्यं खनित्रेन तदाकरात् ॥ १,७.१५९ ॥\n\n<वज्राभ्रःः परीक्षाःः बद्क़ुअलित्य्>\n\nभारयुक्तं पृथुदलं स्निग्धं मोच्यदलं सुखं ।\n\nकाचचन्द्रककिट्टाभं न योज्यं तत्कदाचन ॥ १,७.१६० ॥\n\n<धान्याभ्रकम्>\n\nपूर्वोक्तलक्षणयुतं वज्राभ्रं धमयेद्दृढं ।\n\nअर्कक्षीरारनाले च गोमूत्रे त्रिफलारसे ॥ १,७.१६१ ॥\n\nमेघनादरसे चेत्थं निक्षिपेत्तेषु तत्त्रिधा ।\n\nसम्यग्दलं मोचयित्वा मेघनादाम्लयोर्द्रवैः ॥ १,७.१६२ ॥\n\nभावयेदातपे तीव्रे श्लक्ष्णं पिष्ट्वाथ वस्त्रके ।\n\nनिक्षिप्य धान्यसहितं बद्ध्वा तत्काञ्जिके पुनः ॥ १,७.१६३ ॥\n\nकराभ्यां घट्टयेद्गाढं सूक्ष्मं तत्काञ्जिके स्रवेत् ।\n\nतत्कुर्यादातपे शुष्कं एतद्धान्याभ्रकं स्मृतं ॥ १,७.१६४ ॥\n\n<अभ्रकसत्वपातनम्>\n\nकान्तवत्सत्वपतनमभ्रकस्य भवेत्प्रिये ।\n\nहेम रूप्यं माक्षिकं च वैक्रान्तं मधु टङ्कणं ॥ १,७.१६५ ॥\n\nगुञ्जा गुडं घृतं भल्लं एकैकं दशनिष्ककं ।\n\nपिष्ट्वार्कपयसा कार्या वटिकाः कर्षमात्रकाः ॥ १,७.१६६ ॥\n\nशतनिष्केऽभ्रसत्वेऽस्मिन्विद्रुते वटिकाः क्षिपेत् ।\n\nएकैकघटिकामात्रं वट्यः क्षेप्याः शनैः शनैः ॥ १,७.१६७ ॥\n\nयावत्तत्सत्त्वशेषं स्यात्तावद्धाम्यं अतन्द्रितैः ।\n\nइदं अभ्रकसत्त्वं तु देवयोग्यं रसायनं ॥ १,७.१६८ ॥\n\n<अभ्रकसत्वभस्म>\n\nचूर्णीकृत्याभ्रसत्त्वं तन्मेघनादः पुनर्नवा ।\n\nसूरणोऽर्कदलं मुस्ता जम्बीरस्तालमूलिका ॥ १,७.१६९ ॥\n\nत्रिफला वज्रवल्ली च शाङ्गेरी मरिचं तथा ।\n\nअम्लवर्गो वटजटा कार्पासमुनिशिग्रुकं ॥ १,७.१७० ॥\n\nएकवीरा कोकिलाक्षी सर्पाक्षी तुलसी वचा ।\n\nपेटारी वाकुची कन्या चैकैकस्य रसैः पृथक् ॥ १,७.१७१ ॥\n\nमर्दनं घर्मपाकं च स्थालीपाकं पुटं क्रमात् ।\n\nएकैकाहं प्रकुर्वीत ततो दरदमाक्षिके ॥ १,७.१७२ ॥\n\nसत्वषोडशभागेन योज्यं पेष्यं वरारसैः ।\n\nपुटषोडशपर्यन्तं कुर्यादेवं हि भैरवि ॥ १,७.१७३ ॥\n\nपूर्वोक्तवत्स्यादमृतीकरणं कान्तसत्ववत् ।\n\nनिरुत्थं भस्म भवति चायुरारोग्यदायकं ॥ १,७.१७४ ॥\n\n<अभ्रकसत्वसेवाक्रमः>\n\nअथ सेवां प्रवक्ष्यामि घनसत्वरसायने ।\n\nवमनादिविशुद्धात्मा पूजितस्वेष्टदेवतः ॥ १,७.१७५ ॥\n\nगुञ्जामात्राभ्रसत्वं च द्विनिष्कं त्रिफलारजः ।\n\nमध्वाज्याभ्यां लिहेत्प्रातरेकमासं भजेदिति ॥ १,७.१७६ ॥\n\nएवं षोडशमासान्तं मासवृद्धिक्रमेण वै ।\n\nगुञ्जावृद्धिर्भवेद्देवि सेवेतेत्थं रसायनं ॥ १,७.१७७ ॥\n\nपूर्वोक्तवद्विधिं त्याज्यं प्रकुर्वीत सुरेश्वरि ।\n\nवर्षेण देहशुद्धिः स्याद्द्विवर्षादामयाच्च्युतः ॥ १,७.१७८ ॥\n\nत्रिवत्सरान्महारोगनाशनं भवति ध्रुवं ।\n\nचतुर्वर्षान्महाकान्तिबलवीर्यप्रवर्धनं ॥ १,७.१७९ ॥\n\nपञ्चवर्षाद्देहदार्ढ्यं षष्ठे वाक्सिद्धिमेति हि ।\n\nसप्तमे दिव्यदृष्टिः स्यादष्टमे विषनाशनं ॥ १,७.१८० ॥\n\nनवाब्दे सिद्धतामेति ततो विद्याधरो भवेत् ।\n\nएकादशाब्दे त्विन्द्रत्वं द्वादशे ब्रह्मता भवेत् ॥ १,७.१८१ ॥\n\nत्रयोदशाब्दे विष्णुत्वं रुद्रत्वं च चतुर्दशे ।\n\nईशत्वं पञ्चदशके षोडशाब्दे सदाशिवः ॥ १,७.१८२ ॥\n\nअणिमादियुतः स्वैरी सर्वज्ञः सर्वकृद्भवेत् ।\n\n<अभ्रकद्रुतिः>\n\nअथाभ्रकद्रुतिं वक्ष्ये कञ्चुकीकन्द एव च ॥ १,७.१८३ ॥\n\nकपितिन्दौ केशतैले प्रत्येकं तु त्रिधा वपेत् ।\n\nमूषायां द्रावयित्वा तदभ्रसत्वद्रुतिर्भवेत् ॥ १,७.१८४ ॥\n\nभस्मीकुर्यात्प्रयत्नेन द्रुतिमभ्रकसत्ववत् ।\n\n<अभ्रकगुणाः>\n\nषड्रसः सर्वरोगघ्नस्त्रिदोषशमनः परः ॥ १,७.१८५ ॥\n\nवीर्यायुष्यबलप्रज्ञाकान्तिरूपविवर्धनः ।\n\nवपुर्दार्ढ्यस्थैर्ययुक्तो वलीपलितमृत्युहा ॥ १,७.१८६ ॥\n\nरुच्यो वृष्यो लघुः शीतो मेध्यः स्निग्धो रसायनं ।\n\nअभ्रकं दीपनं ग्राहि श्रेष्ठं पारदबन्धनं ॥ १,७.१८७ ॥\n\nपक्षजित्सूतराजस्य भस्मीभूताभ्रसत्वकः ।\n\nअभ्रस्य पत्रं रोगघ्नं तच्च सत्वं दृढंकरं ॥ १,७.१८८ ॥\n\nचेतसत्वं मृदु हरेद्द्रुतिस्तांश्च दरिद्रतां ॥ १,७.१८९ ॥\n\nâक्, १, ८\n\n<रसायनसेवा>\n\nसूतो वज्रं सुवर्णं च कान्तलोहं तथाभ्रकं ।\n\nपञ्चैतान्यमृतानि स्युः कल्पितानि नृणां मया ॥ १,८.१ ॥\n\nमत्तकाशिनि यो वेत्ति सोऽपि साक्षान्महेश्वरः ।\n\nअहं रसो रसश्चाहमावयोरन्तरं न हि ॥ १,८.२ ॥\n\nतेन युक्तास्तु वज्राद्याः सिद्धिदाः स्युर्न संशयः ।\n\nपुरुषं रससेवार्हं वदामि शृणु पार्वति ॥ १,८.३ ॥\n\nस्त्रीक्लीबबालकानां च न हि योज्यं रसायनं ।\n\nबालाः पञ्चदशाब्दा ये कुमारांस्त्रिंशदब्दकाः ॥ १,८.४ ॥\n\nपञ्चाशद्वर्षदेशीया युवानः परिकीर्तिताः ।\n\nअतः परं च स्थविराः भवेयुस्ते रसायने ॥ १,८.५ ॥\n\nयथोक्तकाले सिद्धिः स्यात्कुमारस्य रसायनात् ।\n\nतस्माद्द्विगुणकालेन यूनः सिद्धिर्भवेद्ध्रुवं ॥ १,८.६ ॥\n\nतस्मात्त्रिगुणकालेन वृद्धः सिद्धिमवाप्नुयात् ।\n\nज्ञातव्याः क्रमशो देवि ह्युत्तमो मध्यमोऽधमः ॥ १,८.७ ॥\n\n<रसायनसेवाक्रमः>\n\nपूर्वं अभ्रकमश्नीयात्ततः कान्तरसायनं ।\n\nअथ कान्ताभ्रकं देवि पश्चाद्धेमरसायनं ॥ १,८.८ ॥\n\nअथाभ्रकं स्वर्णयोगं कान्तहेमरसायनं ।\n\nघनकान्तस्वर्णयोगं ततो वज्ररसायनं ॥ १,८.९ ॥\n\nअथाभ्रवज्रसेवां च कान्तवज्रमतः परं ।\n\nघनायस्कान्तहीरं च हेमवज्रं ततो भवेत् ॥ १,८.१० ॥\n\nपश्चादभ्रस्वर्णवज्रं कान्ताष्टापदवज्रकं ।\n\nघनकान्तं हेमवज्रमतः पारदभक्षणं ॥ १,८.११ ॥\n\nतथाभ्ररसयोगं स्यात्ततः कान्तरसं भवेत् ।\n\nघनकान्तरसं देवि पश्चाद्धेमरसं भवेत् ॥ १,८.१२ ॥\n\nघनहेमरसं पश्चात्कान्तहेमरसं ततः ।\n\nघनकान्तं हेमसूतमतो वज्ररसं भवेत् ॥ १,८.१३ ॥\n\nघनवज्ररसं देवि कान्तवज्ररसं ततः ।\n\nघनकान्तं वज्रसूतं हेमवज्ररसं ततः ॥ १,८.१४ ॥\n\nघनहेमपवीसूतं कान्तहेमपवीरसं ।\n\nघनकान्तस्वर्णवज्ररसं अस्मात्परं न हि ॥ १,८.१५ ॥\n\nउत्तरोत्तरतः सर्वे चैते सर्वगुणोत्तराः ।\n\nरसायनानि पञ्च स्युरेकैकानि वरानने ॥ १,८.१६ ॥\n\nरसा द्विद्व्यौषधभवास्त्रित्र्यौषधभवा दश ।\n\nचतुश्चतुर्भवाः पञ्च त्वेकः पञ्चौषधोद्भवः ॥ १,८.१७ ॥\n\nएकत्रिंशद्वरारोहे रसायनमिति प्रिये ।\n\nघनं कान्तं हेम वज्रं पारदश्चेतरं ॥ १,८.१८ ॥\n\nपूर्वोत्तरोत्तरगुणा भवन्ति प्राणवल्लभे ।\n\nरसस्य क्रामणं वज्रं हेमकान्तघनं भवेत् ॥ १,८.१९ ॥\n\nवज्रसंक्रामणं हेम कान्तं व्योम भवेत्प्रिये ।\n\nहेम्नः कान्तभवं योज्यं कान्तस्य क्रामणं घनं ॥ १,८.२० ॥\n\nअभ्रस्य क्रामणं चाभ्रसत्त्वं सिद्धिप्रदं यतः ।\n\nएकैकौषधसेवायां यथोक्तं क्रामणं भवेत् ॥ १,८.२१ ॥\n\nयुक्तो द्वित्रिचतुःपञ्चभैषज्यैः क्रामणं न हि ।\n\nत्रिफलामधुसर्पींषि सामान्यक्रामणं भवेत् ॥ १,८.२२ ॥\n\nâक्, १, ९\n\n<रसायनार्हरससंस्कारः; प्रथमः प्रकारः>\n\nश्रीभैरवी ।\n\nरसायनार्हां सूतस्य संस्कृतिं वद मे विभो ।\n\nश्रीभैरवः ।\n\nशृणु पार्वति यत्नेन संस्कारं शोधनादिकं ॥ १,९.१ ॥\n\nपुनर्नवारसैः पेष्यं धान्याभ्रं पारदं समं ।\n\nतप्तखल्वे दिनं देवि वज्रमूषागतं रसं ॥ १,९.२ ॥\n\nपचेद्भूधरयन्त्रे च पुनः संमर्दयेच्च तं ।\n\nपूर्वद्रवैर्यथापूर्वं मर्दनं पाचनं पुनः ॥ १,९.३ ॥\n\nकृत्वैवं दशवारं तं पात्यं पातनयन्त्रके ।\n\nशुद्धः स्यात्पारदो देवि योज्यो योगे रसायने ॥ १,९.४ ॥\n\n<द्वितीयः प्रकारः>\n\nदशमांशं रसाद्गन्धं तप्तखल्वे विनिक्षिपेत् ।\n\nवराजम्बीरकन्याग्निद्रवैर्यामं विमर्दयेत् ॥ १,९.५ ॥\n\nपातयेत्पातनायन्त्रे कुर्यादेवं तु सप्तधा ।\n\nसगन्धकं मर्दनं च पातनं भवति प्रिये ॥ १,९.६ ॥\n\nशुद्धः स्यात्पारदो देवि योग्यो योगे रसायने ।\n\n<तृतीयः प्रकारः>\n\nतिलतैलैर्माहिषिकैर्मूत्रैर्मर्द्याम्लकेन च ॥ १,९.७ ॥\n\nगोमांसैर्हिङ्गुलं पाच्यं लोहपात्रे क्रमाग्निना ।\n\nसप्ताहं लोहदण्डेन चालयन्सद्रवं मुहुः ॥ १,९.८ ॥\n\nसार्द्रमायूरपित्तेन भावयेदातपे दिनं ।\n\nपाचयेत्पातनायन्त्रे दरदं खरवह्निना ॥ १,९.९ ॥\n\nशुद्धो भवेच्चतुर्यामात्पारदः स्याद्रसायने ।\n\n<रसभस्मक्रमः; प्रथमः प्रकारः>\n\nऊर्ध्वाधस्तात्खजीर्णस्य सूतस्य समगन्धकं ॥ १,९.१० ॥\n\nनिक्षिपेत्पक्वमूषायां गर्ते द्वाभ्यां चतुर्गुणं ।\n\nकाकमाचीद्रवं दत्त्वा निरुध्यैनां क्रमाग्निना ॥ १,९.११ ॥\n\nपचेद्गुण्डकयन्त्रस्थां मूषां यामचतुष्टयं ।\n\nभस्मसाज्जायते सूतो योजयेत्तु रसायने ॥ १,९.१२ ॥\n\n<द्वितीयः प्रकारः>\n\nजीर्णसूतं स्नुक्क्षीरैः समं गन्धं विमर्दयेत् ।\n\nदिनं ततो गर्भयन्त्रे पुटे भस्मति पूर्ववत् ॥ १,९.१३ ॥\n\n<तृतीयः प्रकारः>\n\nखजीर्णसूतं तुल्यांशं लाक्षोर्णामधुटङ्कणं ।\n\nगुञ्जां भृङ्गरसैः सर्वं दिनमेकं विमर्दयेत् ॥ १,९.१४ ॥\n\nअन्ध्रितं वज्रमूषायां धमेद्भस्मति पारदः ।\n\n<चतुर्थः प्रकारः>\n\nघनजीर्णं रसं गन्धं त्र्यहं तुल्यं विमर्दयेत् ॥ १,९.१५ ॥\n\nअहिमार्या रसैर्वाथ ह्यजामार्या रसेन वा ।\n\nरसेन कीटमारिण्याः श्वेताङ्कोलरसेन वा ॥ १,९.१६ ॥\n\nदिवारात्रं करीषाग्नौ मृण्मये संपुटे दहेत् ।\n\nतुषाग्निना वा त्रिदिनाद्भस्मीभवति पारदः ॥ १,९.१७ ॥\n\nतप्तखल्वे वज्रभस्म जीर्णे सूते समं त्र्यहं ।\n\nहंसपादीरसैर्मर्द्यं बीजैर्दिव्यौषधोद्भवैः ॥ १,९.१८ ॥\n\nलेपयेद्वज्रमूषायां तत्र पूर्वं रसं क्षिपेत् ।\n\nत्र्यहं तुषाग्निना पाच्यं हंसपादीद्रवैः पुनः ॥ १,९.१९ ॥\n\nमर्दयेत्त्रिदिनं गाढं तद्गोलं पूर्ववत्पचेत् ।\n\nभस्मीभवति सूतेन्द्रः शङ्खकुन्देन्दुसन्निभः ॥ १,९.२० ॥\n\n<जारितरसमारणम्; प्रथमः प्रकारः>\n\nअथ वक्ष्यामि देवेशि जारितं रसमारणं ।\n\nप्रथमं जारणं कुर्यात्सबीजं सुरनायिके ॥ १,९.२१ ॥\n\nअजारितं रसं मूढः प्रमादान्मारयेद्यदि ।\n\nमम द्रोही स पापिष्ठो महापातकवान्भवेत् ॥ १,९.२२ ॥\n\nभ्रूणहा गुरुघाती च गोघ्नः स्त्रीबालघातकः ।\n\nतस्मात्सर्वप्रयत्नेन कुर्याज्जारणपूर्वकं ॥ १,९.२३ ॥\n\nमारणं रसराजस्य मम बीजस्य पार्वति ।\n\nधरायां गोमयं देवि स्थापयित्वा तत उपरि ॥ १,९.२४ ॥\n\nपक्वमूषायां विनिक्षिप्य तन्मध्ये कटुतुम्बिजं ।\n\nतैलं निधाय सूतं च निक्षिपेच्च तत उपरि ॥ १,९.२५ ॥\n\nकाकमाचीरसो देयस्तैलतुल्यो वरानने ।\n\nशुद्धं गन्धं व्रीहिमात्रं दत्त्वा मूषां निरोधयेत् ॥ १,९.२६ ॥\n\nतदूर्ध्वं खादिराङ्गारपूरितं श्रावकं न्यसेत् ।\n\nज्ञात्वा तत्स्वाङ्गशीतत्वं पुनर्गन्धं च तैलकं ॥ १,९.२७ ॥\n\nकाकमाचीद्रवं दत्त्वा वह्निमेवं पुनः पुनः ।\n\nअधस्ताद्गोमयं सान्द्रमुपरिष्टाच्च पावकं ॥ १,९.२८ ॥\n\nकाकमाचीद्रवः सूतस्तैलं चैतत्त्रयं समं ।\n\nजारयेत्षड्गुणं गन्धं रसस्येत्थं मुखीकृतिः ॥ १,९.२९ ॥\n\nदिनं जम्बीरनीरेण मर्दयेत्तं रसं पुनः ।\n\nचतुः षष्ट्यंशकं हेम्नः पत्रं कण्टकभेदनं ॥ १,९.३० ॥\n\nमयूरपित्तं तैलं च लिपेत्सर्षपसंभवं ।\n\nअभावे तैलपित्तस्य चूलिकालवणं बलिं ॥ १,९.३१ ॥\n\nजम्बीरस्य रसैर्मर्द्यं तं रसं हेमपत्रकं ।\n\nपाचयेत्पूर्ववद्वह्नौ जम्बीरस्य रसैः पुनः ॥ १,९.३२ ॥\n\nसम्पूर्णां रोधयेन्मूषां पूर्ववज्जारयेत्पुनः ।\n\nद्वात्रिंशदंशकं हेम षोडशांशं तत उपरि ॥ १,९.३३ ॥\n\nमर्दयेज्जारयेदेवं ततः सूतस्य मारणं ।\n\nसमूलां कुम्भिं आदाय गवां मूत्रेण पेषयेत् ॥ १,९.३४ ॥\n\nदिनमेकं तद्रसेन मर्दयेत्पारदं सुधीः ।\n\nसंपुटे कान्तजे क्षिप्त्वा चोर्ध्वाधश्च नियामकान् ॥ १,९.३५ ॥\n\nचुल्ल्यां मृद्वग्निना पाच्यं दिनं भस्म भवेद्रसः ।\n\nअक्षीणो मृत्युनाशी स्याज्जरादारिद्र्यनाशनः ॥ १,९.३६ ॥\n\n<द्वितीयः प्रकारः>\n\nवासितं पारदं कर्षमष्टगुञ्जाः सुवर्णकं ।\n\nमृतं वज्रं चतुर्गुञ्जं मर्द्यं हंसपदीरसैः ॥ १,९.३७ ॥\n\nतप्तखल्वे वज्रमूषागतं कृत्वा निरोधयेत् ।\n\nपचेद्भूधरयन्त्रे च पुनरादाय तं रसं ॥ १,९.३८ ॥\n\nहंसपादीद्रवैर्मर्द्यं तप्तखल्वे दिनत्रयं ।\n\nपूर्ववद्भूधरे यन्त्रे पचेत्सूतं पुनः पुनः ॥ १,९.३९ ॥\n\nएवं शतपुटं कृत्वा भस्म स्याद्रक्तवर्णकं ।\n\nएतानि रसभस्मानि शस्तानि च रसायने ॥ १,९.४० ॥\n\n<रसायनयोगाः; अभ्रकरसायनम्>\n\nएकद्वित्रिचतुःपञ्चयोगयुक्तं रसायनं ।\n\nक्रमाद्वक्ष्यामि देवेशि तत्राप्यभ्रकसेवनं ॥ १,९.४१ ॥\n\nवमनादिविशुद्धात्मा त्यक्तक्षाराम्लकादिकः ।\n\nपूर्ववद्भस्मयेद्व्योमसत्वं भृङ्गवरारसैः ॥ १,९.४२ ॥\n\nत्रिः सप्तधा भावनीयं प्रातर्गुञ्जाद्वयं भजेत् ।\n\nससितं तदनु क्षौद्रं घृतैः सत्रिफलं लिहेत् ॥ १,९.४३ ॥\n\nद्वात्रिंशद्गुञ्जका वृद्धिः क्रामणं कर्षमात्रकं ।\n\nएष षोडशमासान्ते सर्वरोगाद्विमुच्यते ॥ १,९.४४ ॥\n\nस भवेत्कान्तसेवार्हस्त्वेवमभ्रकसेवया ।\n\n<कान्तरसायनम्>\n\nपूर्ववद्भस्मयेत्कान्तं वरानिर्गुण्डिभृङ्गजैः ॥ १,९.४५ ॥\n\nरसैस्त्रिसप्तवाराणि मर्दयेद्भावयेत्क्रमात् ।\n\nक्षौद्राज्याभ्यां लिहेत्प्रातर्नित्यं गुञ्जाद्वयोन्मितं ॥ १,९.४६ ॥\n\nअनु भक्ष्यं सिन्दुवारवराभृङ्गभवं रजः ।\n\nमध्वाज्याभ्यां कर्षमात्रं शुद्धाङ्गो वमनादिभिः ॥ १,९.४७ ॥\n\nद्वात्रिंशद्गुञ्जिका वृद्धिः परमावधिरीश्वरि ।\n\nभवेत्षोडशमासान्ताज्जराव्याधिभिरुज्झितः ॥ १,९.४८ ॥\n\nकान्तस्य सेवया पश्चाद्भवेत्कान्ताभ्रकार्हकः ।\n\n<कान्ताभ्ररसायनम्>\n\nमृतं कान्तं घनं तुल्यं धात्रीभृङ्गपुनर्नवाः ॥ १,९.४९ ॥\n\nद्रवैरेषां पृथङ्मर्द्यं कल्ये गुञ्जाद्वयं लिहेत् ।\n\nशर्करामधुसर्पिर्भिः शुद्धात्मा वमनादिभिः ॥ १,९.५० ॥\n\nभृङ्गामलकवर्षाभूचूर्णं क्रामणमुत्तमं ।\n\nमध्वाज्यैरनु लेह्यं तद्द्वात्रिंशद्गुञ्जकावधि ॥ १,९.५१ ॥\n\nमासषोडशयोगेन वलीपलितजिद्बली ।\n\nकान्ताभ्रसत्वभजनाद्धेमसेवार्हको भवेत् ॥ १,९.५२ ॥\n\n<स्वर्णरसायनम्>\n\nपूर्ववद्भस्मयेत्स्वर्णं दशमूलकषायतः ।\n\nएकविंशतिवारं तं मर्दयेद्भावयेत्प्रिये ॥ १,९.५३ ॥\n\nमध्वाज्याभ्यां मुद्गमानं लिहेत्प्रातर्विशुद्धधीः ।\n\nगुडूचीत्रिफलाक्वाथं पलं चानुपिबेत्सुधीः ॥ १,९.५४ ॥\n\nअष्टगुञ्जावधिर्वृद्धिर्भवेत्षोडशमासतः ।\n\nतेजस्वी बलवान्धीमांश्चक्षुष्मान्रोगवर्जितः ॥ १,९.५५ ॥\n\nवलीपलितनिर्मुक्तस्त्रिकालविषजिद्भवेत् ।\n\n<स्वर्णाभ्रकरसायनम्>\n\nपूर्ववन्मारयेत्स्वर्णं तस्माद्द्विगुणमभ्रकं ॥ १,९.५६ ॥\n\nदशमूलवराभृङ्गीक्वाथैर्भाव्यं त्रिसप्तधा ।\n\nप्रातर्माषत्रयं लेह्यं मध्वाज्यैः क्रामणं लिहेत् ॥ १,९.५७ ॥\n\nपलं गुडूचीत्रिफलाक्वाथं तदनु पार्वति ।\n\nचतुर्विंशतिगुञ्जास्य वृद्धिः स्यात्परमावधिः ॥ १,९.५८ ॥\n\nमासषोडशयोगेन दिव्यतेजा महाबलः ।\n\nघनकाञ्चनयोगेन स्वर्णकान्तार्हको भवेत् ॥ १,९.५९ ॥\n\n<स्वर्णकान्तरसायनम्>\n\nपूर्ववन्मारयेत्स्वर्णं कान्तं स्वर्णद्विभागकं ।\n\nधात्रीफलैर्द्विसप्तैव भावयेन्मर्दयेत्क्रमात् ॥ १,९.६० ॥\n\nसशर्करं भजेत्प्रातस्त्रिमाषं च पिबेदनु ।\n\nधात्रीसत्वं घृतं क्षौद्रं कर्षमात्रं सुरेश्वरि ॥ १,९.६१ ॥\n\nचतुर्विंशतिका गुञ्जा वृद्धिः स्यात्परमावधिः ।\n\nमासषोडशयोगेन वलीपलितवर्जितः ॥ १,९.६२ ॥\n\nतप्तकाञ्चनसच्छायः पञ्चबाण इवापरः ।\n\nहेमकान्तास्वादनेन कान्ताभ्रकनकार्हकः ॥ १,९.६३ ॥\n\n<स्वर्णाभ्रकान्तरसायनम्>\n\nपूर्ववन्मारयेत्स्वर्णं कान्तसत्त्वाभ्रसत्वकं ।\n\nसमानि त्रीणि चैतानि भावयेच्च त्रिसप्तकं ॥ १,९.६४ ॥\n\nमुण्डिनिर्गुण्डिकाभृङ्गवरानीरेण पार्वति ।\n\nमाषत्रयोन्मितं प्रातर्लिहेत्क्षौद्रघृताप्लुतं ॥ १,९.६५ ॥\n\nमुण्डीचूर्णं कर्षमात्रं मध्वाज्याभ्यां लिहेदनु ।\n\nगोक्षीरं पलमात्रं च पिबेत्तदनु पार्वति ॥ १,९.६६ ॥\n\nवल्लद्वादशसंख्याता परा वृद्धिर्भवेत्प्रिये ।\n\nमासषोडशयोगे दिव्यकायो भवेन्नरः ॥ १,९.६७ ॥\n\nहेमाभ्रकान्तभजनाद्योग्यः स्याद्वज्रभक्षणे ।\n\n<वज्ररसायनम्>\n\nपूर्ववद्भस्मयेद्वज्रं धात्रीनीरेण मर्दयेत् ॥ १,९.६८ ॥\n\nभावयेत्सप्तधा धीमान्व्रीहिमात्रं लिहेत्प्रिये ।\n\nघृतक्षौद्रयुतं चानुपिबेद्धात्रीरसं पलं ॥ १,९.६९ ॥\n\nवल्लावधिर्भवेद्वृद्धिर्मासषोडशयोगतः ।\n\nचिरजीवी वज्रकायो दिव्यदृष्टिर्महाबलः ॥ १,९.७० ॥\n\nवज्रस्य सेवया योग्यो भवेद्वज्राभ्रभक्षणे ।\n\n<वज्राभ्ररसायनम्>\n\nपूर्ववन्मारयेद्व्योम वज्रं वज्राच्चतुर्गुणं ॥ १,९.७१ ॥\n\nघनं धात्र्याः शतावर्या रसैर्भाव्यं त्रिसप्तधा ।\n\nयवमात्रं लिहेत्प्रातर्मध्वाज्याभ्यां लिहेदनु ॥ १,९.७२ ॥\n\nधात्रीशतावरीनीरं क्रामणं पलमात्रकं ।\n\nचतुर्गुञ्जा परा वृद्धिर्भवेत्षोडशमासतः ॥ १,९.७३ ॥\n\nवाक्सिद्धिर्दिव्यदृष्टिः स्याद्देवतासदृशप्रभः ।\n\nसेवया घनवज्रस्य कान्तवज्रार्हको भवेत् ॥ १,९.७४ ॥\n\n<कान्तवज्ररसायनम्>\n\nपूर्ववद्भस्मयेद्वज्रं कान्तं वज्राच्चतुर्गुणं ।\n\nकान्तं त्रिसप्तधा भाव्यमश्वगन्धावरारसैः ॥ १,९.७५ ॥\n\nयवमात्रं क्षौद्रघृतैर्युक्तं लेह्यं दिनोदये ।\n\nअश्वगन्धावराचूर्णं कर्षं गोपयसा पिबेत् ॥ १,९.७६ ॥\n\nचतुर्गुञ्जावधिर्ज्ञेया वृद्धिः स्यात्परमावधिः ।\n\nमासषोडशयोगेन बालसूर्यसमद्युतिः ॥ १,९.७७ ॥\n\nमहाबलो महातेजा वाक्सिद्धः सिद्धतां व्रजेत् ।\n\nसेवया वज्रकान्तस्य वज्रकान्ताभ्रकार्हकः ॥ १,९.७८ ॥\n\n<वज्राभ्रकरसायनम्>\n\nपूर्ववन्मारयेद्वज्रं कान्ताभ्राणि च हीरकात् ।\n\nचतुर्गुणे च कान्ताभ्रे वराभृङ्गकुरण्डजैः ॥ १,९.७९ ॥\n\nरसैस्त्रिसप्तधा भाव्यं यवमात्रं लिहेत्प्रिये ।\n\nसमध्वाज्यं भृङ्गवराकुरण्डकरजोयुतं ॥ १,९.८० ॥\n\nपलं पिबेच्च गोक्षीरं चतुर्गुञ्जापरावधिः ।\n\nमासषोडशयोगेन गृध्रदृष्टिर्महाबलः ॥ १,९.८१ ॥\n\nअव्याहतगतिर्धीरः सिद्धसंघेन वर्तते ।\n\nकान्ताभ्रवज्रभजनाद्योग्यः स्याद्धेमवज्रयोः ॥ १,९.८२ ॥\n\n<स्वर्णवज्ररसायनम्>\n\nपूर्ववन्मारयेद्वज्रं स्वर्णं वज्राद्द्विभागकं ।\n\nसुवर्णवज्रं वर्षाभूरसैर्भाव्यं त्रिसप्तधा ॥ १,९.८३ ॥\n\nव्रीहिमेयं लिहेत्क्षौद्रघृताभ्यां च पुनर्नवां ।\n\nकर्षं पलं च गोक्षीरमनुपेयं सुरेश्वरि ॥ १,९.८४ ॥\n\nद्विगुञ्जावधि वृद्धिः स्यान्मासषोडशयोगतः ।\n\nचिरकालं भवेज्जीवी वलीपलितवर्जितः ॥ १,९.८५ ॥\n\nवज्रहेमोपयोगेन स्वर्णाभ्रकुलिशार्हकः ।\n\n<स्वर्णाभ्रवज्ररसायनम्>\n\nपूर्ववद्भस्मयेद्धेमघनवज्राणि पार्वति ॥ १,९.८६ ॥\n\nहीरकाद्द्विगुणं स्वर्णं स्वर्णादभ्रं द्विभागकं ।\n\nमुसलीकन्दसारेण भावनीयं त्रिसप्तधा ॥ १,९.८७ ॥\n\nयवमात्रं लिहेत्प्रातर्मध्वाज्याभ्यां पिबेदनु ।\n\nकर्षं स्यान्मुसलीचूर्णं गोक्षीरं पलमात्रकं ॥ १,९.८८ ॥\n\nचतुर्गुञ्जावधिर्वृद्धिर्मासषोडशयोगतः ।\n\nमृत्युं जयेज्जराहीनो वज्रकायो महाबलः ॥ १,९.८९ ॥\n\nएतस्य सेवया वज्रहेमकान्तार्हको भवेत् ।\n\n<स्वर्णवज्रकान्तरसायनम्>\n\nवज्रकान्तसुवर्णानि पूर्ववन्मारितानि च ॥ १,९.९० ॥\n\nवज्रात्सुवर्णं द्विगुणं स्वर्णात्कान्तं द्विभागकं ।\n\nधात्रीभृङ्गरसैर्मर्द्यमेकविंशतिवारकं ॥ १,९.९१ ॥\n\nयवमात्रं लिहेत्प्रातर्मध्वाज्याभ्यां पिबेदनु ।\n\nधात्रीभृङ्गभवं चूर्णं कर्षं गोदुग्धकं पलं ॥ १,९.९२ ॥\n\nगुञ्जाचतुष्टयी वृद्धिर्मासषोडशयोगतः ।\n\nवलीपलितनिर्मुक्तो दिव्यतेजा महाबलः ॥ १,९.९३ ॥\n\nएतस्य सेवया कान्तस्वर्णवज्राभ्रकार्हकः ।\n\n<स्वर्णकान्तवज्राभ्रकरसायनम्>\n\nभस्मयेत्स्वर्णकान्ताभ्रवज्राणि च यथोक्तवत् ॥ १,९.९४ ॥\n\nज्योतिष्मतीरसैर्भाव्यमेकविंशतिवारकं ।\n\nयवमात्रं लिहेत्प्रातर्मध्वाज्याभ्यां पिबेदनु ॥ १,९.९५ ॥\n\nअश्वगन्धाकन्दचूर्णं कर्षं गोदुग्धकं पलं ।\n\nगुञ्जाचतुष्टयी वृद्धिः परमावधिरीश्वरि ॥ १,९.९६ ॥\n\nमासषोडशयोगेन साक्षादिन्द्रसमो भवेत् ।\n\nएतस्य सेवया देवि रसं सेवितुं अर्हति ॥ १,९.९७ ॥\n\n<रसभस्म>\n\nधान्याभ्रं पारदं मर्द्यं तप्तखल्वे दिनत्रयं ।\n\nत्रिफलारग्वधनिशाकुमारीकृष्णधूर्तजैः ॥ १,९.९८ ॥\n\nपुनर्नवाग्निजंबीरभवैर्नीरैर्विमर्दयेत् ।\n\nपातयेत्पातनायन्त्रे त्वेवं मर्दनपातनं ॥ १,९.९९ ॥\n\nकुर्यात्त्रिवारं शुद्धः स्यात्पारदो दोषवर्जितः ।\n\nनियामकैर्मर्दयेत्तं मूषालेपं नियामकैः ॥ १,९.१०० ॥\n\nकृत्वा तं मर्दितं सूतं मूषायां निक्षिपेत्सुधीः ।\n\nअन्ध्रयित्वा भूधराख्ये यन्त्रे पाच्यं सुरेश्वरि ॥ १,९.१०१ ॥\n\nएवं च सप्तधा कुर्यान्मर्दनं पुटपाचनं ।\n\nरसभस्म भवेच्छुभ्रं योज्यं योगे रसायने ॥ १,९.१०२ ॥\n\n<आरोटकरसाः; अभ्रकजीर्णरसभस्म>\n\nअथ चारोटकरसं देहसिद्ध्येककारणं ।\n\nमाषमात्रं लिहेत्प्रातर्मध्वाज्यत्रिफलैः सह ॥ १,९.१०३ ॥\n\nधारोष्णं गोपयः पेयं मात्रमनु प्रिये ।\n\nअष्टगुञ्जावधिं वृद्धिं कृत्वा षोडशमासकं ॥ १,९.१०४ ॥\n\nवलीपलितनिर्मुक्तो जीवेदाचन्द्रतारकं ।\n\nएतस्य सेवया देवि ह्यभ्रसूतार्हको भवेत् ॥ १,९.१०५ ॥\n\nमुखीकृते रसे देवि चतुःषष्टिकनिष्कके ।\n\nअभ्रसत्वं निष्कमात्रं क्षिप्त्वा जम्बीरजैर्द्रवैः ॥ १,९.१०६ ॥\n\nतप्तखल्वे मर्दयेच्च दिनं कच्छपयन्त्रके ।\n\nसबिडं च पचेत्पश्चात्तमादाय विमर्दयेत् ॥ १,९.१०७ ॥\n\nअभ्रसत्वं द्विनिष्कं च जम्बीराम्लेन पार्वति ।\n\nतप्तखल्वे कच्छपाख्ये यन्त्रे पचनकर्म च ॥ १,९.१०८ ॥\n\nतृतीये च चतुर्निष्कं चतुर्थे पञ्चमे क्रमात् ।\n\nअष्टनिष्काभ्रसत्वं च दद्यात्पञ्चमपातने ॥ १,९.१०९ ॥\n\nघनषोडशनिष्कं च षष्ठे द्वात्रिंशदंशकं ।\n\nसत्त्वं सप्तमे स्यात्सममेव हि पार्वति ॥ १,९.११० ॥\n\nपारदेऽभ्रकसत्वस्य जारणा भवति प्रिये ।\n\nएवं जारितसूतेन्द्रं भस्मीकुर्याच्च पूर्ववत् ॥ १,९.१११ ॥\n\nपलं चैतत्सूतभस्म व्योमसत्वं चतुष्पलं ।\n\nभृङ्गराजद्रवैर्मर्द्यं मूषायामन्धयेद्दृढं ॥ १,९.११२ ॥\n\nकुक्कुटाख्ये पुटे पच्यात्स्वाङ्गशीतं समाहरेत् ।\n\nत्रिफलाभृङ्गजैर्नीरैर्भावयेत्तत्त्रिसप्तधा ॥ १,९.११३ ॥\n\nमध्वाज्याभ्यां गुञ्जमात्रं लिहेत्प्रातर्विशुद्धधीः ।\n\nपिबेदनु वराक्वाथं पलं नियतमानसः ॥ १,९.११४ ॥\n\nगुञ्जाषोडशिका वृद्धिः सेव्यं षोडशमासतः ।\n\nआचन्द्रतारकं जीवेद्वलीपलितवर्जितः ॥ १,९.११५ ॥\n\nएतस्य सेवया कान्तसूतसेवार्हको भवेत् ।\n\n<कान्तजीर्णरसभस्म>\n\nमुखीकृते सूतराजे यथाभूदभ्रजारणा ॥ १,९.११६ ॥\n\nतथैव कान्तसत्वस्य जारणा भवति प्रिये ।\n\nमारयेत्पूर्ववत्सूतं कान्तसत्वेन जारितं ॥ १,९.११७ ॥\n\nएवंविधं सभस्म भागमेकं भवेत्पुनः ।\n\nचतुर्भागं कान्तभस्म मर्दयेत्त्रिफलाम्बुना ॥ १,९.११८ ॥\n\nमूषायां अन्ध्रयेत्पश्चात्पचेत्कौक्कुटिके पुटे ।\n\nतमादाय वरानीरैर्भावयेच्च त्रिसप्तधा ॥ १,९.११९ ॥\n\nमध्वाज्याभ्यां लिहेद्गुञ्जामात्रं प्रातरतन्द्रितः ।\n\nअनुपेयं च गोक्षीरं पलमात्रं सुरेश्वरि ॥ १,९.१२० ॥\n\nगुञ्जाषोडशिका वृद्धिर्मासषोडशयोगतः ।\n\nदिव्यदृष्टिं खेचरत्वं प्राप्नुयादैन्द्रकं पदं ॥ १,९.१२१ ॥\n\nएतस्य सेवया सूतघनकान्तार्हको भवेत् ।\n\nमुखीकृतरसे कुर्यात्पूर्ववद्व्योमजारणं ॥ १,९.१२२ ॥\n\n<कान्ताभ्रकजीर्णरसभस्म>\n\nसमं सूतस्य देवेशि पश्चात्कार्यं विचक्षणैः ।\n\nपूर्ववत्कान्तसत्वस्य जारणा सूतराट्समा ॥ १,९.१२३ ॥\n\nकान्तसत्वाभ्रसत्वाभ्यां जारितः पारदो यदि ।\n\nस रसः पक्षहीनः स्याच्चाञ्चल्यरहितः शिवः ॥ १,९.१२४ ॥\n\nतं रसं पूर्ववद्दिव्यैरौषधैर्मारितं रसं ।\n\nपलं तद्द्विगुणं व्योमसत्वभस्म च तत्समं ॥ १,९.१२५ ॥\n\nभस्म वैक्रान्तसत्वस्य मर्द्यमेवं त्रयं त्रिधा ।\n\nभृङ्गधात्रीफलरसे ततो लघुपुटे पचेत् ॥ १,९.१२६ ॥\n\nभृङ्गधात्रीफलरसैश्छायायां भावयेद्रसं ।\n\nत्रिफलामधुसर्पिर्भिर्गुञ्जामात्रं लिहेदनु ॥ १,९.१२७ ॥\n\nपिबेत्पलं च गोक्षीरं वृद्धिः षोडशगुञ्जिका ।\n\nमासषोडशयोगेन जीवेदाचन्द्रतारकं ॥ १,९.१२८ ॥\n\nएतस्य सेवया सूतस्वर्णसेवार्हको भवेत् ।\n\n<स्वर्णजीर्णरसभस्म>\n\nहेमजीर्णं सूतराजं भस्मीकुर्याच्च पूर्ववत् ॥ १,९.१२९ ॥\n\nएवंविधं सूतभस्म पलं स्वर्णपलद्वयं ।\n\nभृङ्गधात्रीफलरसैश्छायायां भावयेत्त्रिधा ॥ १,९.१३० ॥\n\nरुद्ध्वा तं संपुटे पच्यात्कुक्कुटाख्ये पुटे पचेत् ।\n\nपुनस्त्रिसप्तधा भृङ्गधात्रीनीरैश्च भावयेत् ॥ १,९.१३१ ॥\n\nमाषमात्रं लिहेत्प्रातर्मध्वाज्याभ्यां युतं रसं ।\n\nअनुपेयं च गोक्षीरं वृद्धिः षोडशमाषकं ॥ १,९.१३२ ॥\n\nमासषोडशयोगेन देवतुल्यश्चिरायुषः ।\n\nसेवया स्वर्णसूतस्य घनहेमरसार्हकः ॥ १,९.१३३ ॥\n\n<स्वर्णाभ्रकजीर्णरसभस्म>\n\nमुखीकृतरसे चाभ्रसत्वं जार्यं समं पुरा ।\n\nततः स्वर्णं समं जार्यं तं सूतं भस्मयेत्ततः ॥ १,९.१३४ ॥\n\nपूर्वोक्तवत्सूतभस्म पलं स्वर्णपलद्वयं ।\n\nचतुष्पलं व्योमसत्वभस्म चैकत्र योजयेत् ॥ १,९.१३५ ॥\n\nनीलीपत्ररसे मर्द्यं वराक्वाथे दिनं प्रिये ।\n\nरुद्ध्वा तं संपुटे पच्यादन्यैर्विंशतिगोमयैः ॥ १,९.१३६ ॥\n\nनीलीरसवराक्वाथैर्भावयेत्तं त्रिसप्तधा ।\n\nगुञ्जोन्मेयं लिहेत्कल्ये मध्वाज्याभ्यां पिबेदनु ॥ १,९.१३७ ॥\n\nपलमात्रं वराक्वाथं वृद्धिः षोडशगुञ्जिका ।\n\nमासषोडशयोगेन जीवेदाचन्द्रतारकं ॥ १,९.१३८ ॥\n\nएतस्य सेवया कान्तहेमसूतार्हको भवेत् ।\n\n<स्वर्णकान्तजीर्णरसभस्म>\n\nसमुखे पारदे कान्तसत्वं जार्यं यथोक्तवत् ॥ १,९.१३९ ॥\n\nजारयेच्च तथा स्वर्णं द्वाभ्यां जीर्णं समं समं ।\n\nविधिना भस्मयेत्सूतं कान्तहाटकजारितं ॥ १,९.१४० ॥\n\nतं रसं पलमेकं च हेमभस्म पलद्वयं ।\n\nचलं कान्तसत्वभस्म युञ्ज्याद्यथाविधि ॥ १,९.१४१ ॥\n\nशतावरीवरानीरे दिनं संमर्द्य संपुटे ।\n\nरुद्ध्वा तं कुक्कुटपुटे पचेदादाय तं रसं ॥ १,९.१४२ ॥\n\nत्रिः सप्तधा शतावर्या रसैर्भाव्यं वरारसैः ।\n\nगुञ्जामात्रं घृतक्षौद्रयुक्तं लेह्यं पिबेदनु ॥ १,९.१४३ ॥\n\nशतावरीरसः पेयः पलमात्रं सुरेश्वरि ।\n\nगुञ्जाषोडशिका वृद्धिर्मासषोडशयोगतः ॥ १,९.१४४ ॥\n\nवलीपलितनिर्मुक्तः प्रलयान्तं च जीवति ।\n\nएतस्य सेवया स्वर्णकान्ताभ्ररसभुग्भवेत् ॥ १,९.१४५ ॥\n\n<स्वर्णकान्ताभ्रजीर्णरसभस्म>\n\nघनकान्तसुवर्णानि चैकैकानि समानि वै ।\n\nमुखीकृतस्य सूतस्य जारयेत्क्रमशः प्रिये ॥ १,९.१४६ ॥\n\nघनादिजारितं सूतं मारयेत्पूर्ववत्सुधीः ।\n\nतस्माद्भस्मीकृतात्सूताद्द्विगुणं हेमभस्म च ॥ १,९.१४७ ॥\n\nहेमतुल्यं मृतं कान्तं कान्ततुल्यं मृतं घनं ।\n\nएतत्सर्वं वराक्वाथमुण्डीभृङ्गरसैर्दिनं ॥ १,९.१४८ ॥\n\nमर्दयेत्संपुटे रुद्ध्वा पचेत्कौक्कुटिके पुटे ।\n\nतदादाय वराभृङ्गमुण्डिनीरैश्च भावयेत् ॥ १,९.१४९ ॥\n\nत्रिः सप्तवारं छायायां प्रातर्गुञ्जोन्मितं लिहेत् ।\n\nशर्करामधुसर्पिर्भिरनुपेयं च गोपयः ॥ १,९.१५० ॥\n\nगुञ्जाषोडशिका वृद्धिर्मासषोडशयोगतः ।\n\nवलीपलितनिर्मुक्तो जीवेदाचन्द्रतारकं ॥ १,९.१५१ ॥\n\nएतस्य सेवया सूतवज्रसेवार्हको भवेत् ।\n\n<वज्रजीर्णरसभस्म>\n\nसमुखे पारदे कुर्यात्पूर्ववद्वज्रजारणां ॥ १,९.१५२ ॥\n\nवज्रजीर्णं रसं देवि भस्मीकुर्याच्च पूर्ववत् ।\n\nभस्मीभूतरसाद्वज्रभस्म च द्विगुणं प्रिये ॥ १,९.१५३ ॥\n\nकन्याभृङ्गवरानीरैर्दिनं मर्द्यं च संपुटे ।\n\nकुक्कुटाख्ये पुटे पच्यात्तमादायाथ भावयेत् ॥ १,९.१५४ ॥\n\nकन्याभृङ्गवरानीरैर्भावयेच्च त्रिसप्तधा ।\n\nयवमात्रं लिहेत्प्रातर्मध्वाज्याभ्यां पिबेदनु ॥ १,९.१५५ ॥\n\nगोक्षीरं पलमात्रं तु वृद्धिर्गुञ्जाचतुष्टयं ।\n\nमासषोडशयोगेन जीवेदाचन्द्रतारकं ॥ १,९.१५६ ॥\n\nएतस्य सेवया वज्रसूतव्योमार्हको भवेत् ।\n\n<वज्राभ्रकजीर्णरसभस्म>\n\nघनजीर्णं वज्रजीर्णं भस्मीकुर्याद्रसं सुधीः ॥ १,९.१५७ ॥\n\nभस्मीभूताद्रसाद्वज्रं द्विगुणं व्योमभस्म च ।\n\nचतुर्गुणं च तत्सर्वमेकीकृत्य विमर्दयेत् ॥ १,९.१५८ ॥\n\nवराक्वाथे रसैर्दिनं संपुटके पचेत् ।\n\nकृते लघुपुटे पश्चाद्भाव्यं भृङ्गवरारसैः ॥ १,९.१५९ ॥\n\nत्रिसप्तधा समध्वाज्यं माषमात्रं पिबेदनु ।\n\nगव्यं क्षीरपलं पेयं वृद्धिर्गुञ्जाष्टकावधिः ॥ १,९.१६० ॥\n\nएवं षोडशमासेन जीवेदाचन्द्रतारकं ।\n\nएतस्य सेवया कान्तवज्रसूतार्हको भवेत् ॥ १,९.१६१ ॥\n\n<कान्तवज्रजीर्णरसभस्म>\n\nकान्तं वज्रं समं जार्यं समुखे पारदे प्रिये ।\n\nकान्तहीरकजीर्णं तं पारदं मारयेत्सुधीः ॥ १,९.१६२ ॥\n\nपूर्वोक्तविधिना कान्ते एतत्पारदभस्म च ।\n\nपारदाद्द्विगुणं वज्रं वज्रात्कान्तं चतुर्गुणं ॥ १,९.१६३ ॥\n\nपलाशपुष्पस्वरसैर्दिनं मर्द्यं च संपुटे ।\n\nरुद्ध्वा कुक्कुटके पश्चात्तमादायाथ भावयेत् ॥ १,९.१६४ ॥\n\nपलाशपुष्पनीरेण भावयेत्तं त्रिसप्तधा ।\n\nसमध्वाज्यं माषमात्रं लिहेदनु पिबेत्पयः ॥ १,९.१६५ ॥\n\nअष्टगुञ्जावधिर्वृद्धिर्भवेत्षोडशमासतः ।\n\nवलीपलितनिर्मुक्तो जीवेदाचन्द्रतारकं ॥ १,९.१६६ ॥\n\nएतस्य सेवया वज्ररसकान्ताभ्रकार्हकः ।\n\n<कान्तवज्राभ्रकजीर्णरसभस्म>\n\nसमुखे पारदे व्योमकान्तवज्राणि च क्रमात् ॥ १,९.१६७ ॥\n\nसमानि जारयेत्पश्चाज्जीर्णं तं मारयेद्रसं ।\n\nपूर्ववत्पारदाद्वज्रं समं वज्रचतुर्गुणं ॥ १,९.१६८ ॥\n\nकान्तं कान्तसमं व्योमसत्वं चैतानि मर्दयेत् ।\n\nत्रिफलाभृङ्गजरसै रुद्ध्वा संपुटके पचेत् ॥ १,९.१६९ ॥\n\nलघुनाग्निपुटेनैव तमादायाथ भावयेत् ।\n\nवराभृङ्गरसैरेकविंशतिं वारमातपे ॥ १,९.१७० ॥\n\nमाषमात्रं समध्वाज्यं लिहेत्प्रातर्विशुद्धधीः ।\n\nअनुपेयं च गोक्षीरं वृद्धिर्गुञ्जाष्टकं भवेत् ॥ १,९.१७१ ॥\n\nमासषोडशयोगेन जीवेदाचन्द्रतारकं ।\n\nएतस्य सेवया हेमवज्रसूतार्हको भवेत् ॥ १,९.१७२ ॥\n\n<स्वर्णवज्रजीर्णरसभस्म>\n\nसमुखे पारदे तुल्ये हेम वज्रं च जारयेत् ।\n\nतं रसं भस्मयेद्देवि रसं वज्रं समं समं ॥ १,९.१७३ ॥\n\nतयोः समं मृतं हेम वराक्वाथेन मर्दयेत् ।\n\nतत्सर्वं संपुटे क्षिप्त्वा भूधराख्ये पुटे पचेत् ॥ १,९.१७४ ॥\n\nतमादाय वराक्वाथैर्भावयेच्च त्रिसप्तधा ।\n\nमाषमात्रं लिहेत्प्रातस्तिलाज्यमधुसंयुतं ॥ १,९.१७५ ॥\n\nगोक्षीरमनुपेयं स्यादष्टगुञ्जावधि क्रमात् ।\n\nमासषोडशपर्यन्तं जीयादाचन्द्रतारकं ॥ १,९.१७६ ॥\n\nएतस्य सेवया व्योमहेमवज्ररसार्हकः ।\n\n<स्वर्णवज्राभ्रकजीर्णरसभस्म>\n\nसमुखे पारदे व्योमहेमवज्राणि जारयेत् ॥ १,९.१७७ ॥\n\nपारदस्य समांशानि ततः सूतं विमारयेत् ।\n\nरसतुल्यं मृतं वज्रं तयोस्तुल्यं च हाटकं ॥ १,९.१७८ ॥\n\nसर्वतुल्यं रसं व्योम तत्सर्वं ब्रह्मबीजकैः ।\n\nतैलैस्त्र्यहं पेषयित्वा संपुटेद्भूधरे पुटे ॥ १,९.१७९ ॥\n\nतं पलाशकषायेण भावनाश्चैकविंशतिः ।\n\nतं रसं माषमात्रं च तैलं ब्रह्मद्रुबीजकं ॥ १,९.१८० ॥\n\nकर्षमात्रं पिबेच्चानु यावद्गुञ्जाष्टकावधि ।\n\nमासषोडशयोगेन सिद्धो भवति शाश्वतः ॥ १,९.१८१ ॥\n\nएतस्य सेवया कान्तहेमवज्ररसार्हकः ।\n\n<स्वर्णकान्तवज्रजीर्णरसभस्म>\n\nमुखीकृते सूतराजे कान्तं स्वर्णं समं समं ॥ १,९.१८२ ॥\n\nजारयेद्भस्मयेत्तं च तत्समं वज्रभस्म च ।\n\nतयोस्तुल्यं मृतं हेम कान्तं सर्वसमं प्रिये ॥ १,९.१८३ ॥\n\nवराभृङ्गरसे पिष्ट्वा भूधरे संपुटे पचेत् ।\n\nततो भृङ्गवरानीरैरेकविंशतिभावनाः ॥ १,९.१८४ ॥\n\nवराक्षौद्रैर्लिहेत्प्रातर्माषमात्रं रसं सुधीः ।\n\nगव्यं पयः पलं पेयं वृद्धिः षोडशमाषिका ॥ १,९.१८५ ॥\n\nमासषोडशयोगेन भवेत्सिद्धसमः प्रभुः ।\n\nएतस्य सेवया व्योमकान्तहेमपवीरसं ॥ १,९.१८६ ॥\n\nसेवितुं जायतेऽर्होऽसौ संयतात्मा महेश्वरः ।\n\n<स्वर्णकान्तवज्राभ्रकजीर्णरसभस्म>\n\nघनकान्तस्वर्णवज्रं जारयेत्समुखे रसे ॥ १,९.१८७ ॥\n\nप्रत्येकं पारदसममेव कार्यं सुरेश्वरि ।\n\nततस्तं मारयेद्युक्त्या रसतुल्यं मृतं पविं ॥ १,९.१८८ ॥\n\nतयोस्तुल्यं मृतं हेम सर्वतुल्यं मृतं घनं ।\n\nघनतुल्यमयस्कान्तं सर्वतुल्यं सुरद्रुजैः ॥ १,९.१८९ ॥\n\nतैलैस्ततः संपुटे च क्षिप्त्वा भूधरके पचेत् ।\n\nगुञ्जामात्रं रसं चैतं लिहेत्प्रातः शुचिः सुधीः ॥ १,९.१९० ॥\n\nदेवदारुजतैलेन कर्षमात्रं तु पार्वति ।\n\nधारोष्णं गोपयः पेयं पलमात्रमनु प्रिये ॥ १,९.१९१ ॥\n\nगुञ्जाषोडशपर्यन्तं मासषोडशयोगतः ।\n\nय इमं पारदं दिव्यं सेवते पथ्यभुक्सदा ॥ १,९.१९२ ॥\n\nव्याधिजन्मजरामृत्युवर्जितः सर्वसिद्धिभाक् ।\n\nसर्वज्ञः सर्वगः सिद्धः सृजतीव पितामहः ॥ १,९.१९३ ॥\n\nविष्णुवत्त्रायते विश्वं हरतीव हरः स्वयं ।\n\nवाञ्छितार्थान्स्वयं दत्ते कल्पद्रुम इवापरः ॥ १,९.१९४ ॥\n\nकन्दर्प इव कामाक्षीः सहस्रं रमयेत्क्षणात् ।\n\nसच्चिदानन्दरूपोऽयं रससेवी भवेद्ध्रुवं ॥ १,९.१९५ ॥\n\nघनादिपञ्चयोगोत्थमेकत्रिंशद्रसायनं ।\n\nभवत्स्नेहेन कथितं रहस्यं देवदुर्लभं ॥ १,९.१९६ ॥\n\nâक्, १, १०\n\n<घुटिकासिद्धिः>\n\nप्रणम्य परया भक्त्या भैरवं भैरवी शिवं ।\n\nउवाच विनयेनेदं लोकानां हितकांक्षिणी ॥ १,१०.१ ॥\n\nश्रीभैरवी ।\n\nदेवदेव कृपामूर्ते सर्वानुग्राहक प्रभो ।\n\nत्वत्प्रसादान्मया ज्ञातं रहस्यं अतिदुर्लभं ॥ १,१०.२ ॥\n\nकान्ताभ्रहेमकुलिशरसभस्म रसायनं ।\n\nअतः परं महादेव श्रोतुमिच्छामि भैरव ॥ १,१०.३ ॥\n\nएतैर्घनाद्यै रचितघुटिकानां रसायनं ।\n\nश्रुत्वा सविनयं वाक्यं भैरव्यास्त्वादिभैरवः ॥ १,१०.४ ॥\n\nस्थित्वेत्युवाच वचनं तद्वक्ष्यामि रसायनं ।\n\nश्रीभैरवः ।\n\n<१. सञ्जीवनी घुटिका>\n\nशृणु पार्वति यत्नेन सावधानेन साम्प्रतं ॥ १,१०.५ ॥\n\nप्रथमं जारणं कार्यं पश्चात्पारदबन्धनं ।\n\nतस्माज्जारणबीजानि घनादीनां वदामि ते ॥ १,१०.६ ॥\n\nगन्धतालशिलातुत्थखर्परीहिङ्गुलामलाः ।\n\nभूनागताप्यकासीसनृपावर्ताभ्रगैरिकं ॥ १,१०.७ ॥\n\nकान्तत्रिक्षारवैक्रान्तास्त्वेते चूर्णसमांशकः ।\n\nसिद्धचूर्णमिदं ख्यातं श्रेष्ठं स्याद्बीजकर्मणि ॥ १,१०.८ ॥\n\nद्वन्द्वमेलोपलिप्तायां मूषायां निक्षिपेत्प्रिये ।\n\nकृष्णसत्वाभ्रसत्वं च द्रावयेत्समशुल्बकं ॥ १,१०.९ ॥\n\nसमित्रपञ्चकं तस्मिन्सिद्धचूर्णं मुहुर्मुहुः ।\n\nघनाद्दशगुणं क्षेप्यं धमेद्गाढं वरानने ॥ १,१०.१० ॥\n\nघनसत्वावशिष्टं स्याद्धमनीयं च तावता ।\n\nकालेनेदं व्योमसत्वबीजं जार्यं रसायने ॥ १,१०.११ ॥\n\nसमुखे पारदे बीजं चतुःषष्ट्यंशके क्षिपेत् ।\n\nतप्तखल्वेऽम्लवर्गेण मर्दयेद्दिवसत्रयं ॥ १,१०.१२ ॥\n\nतं सूतं कच्छपे यन्त्रे सबिडे जारयेत्प्रिये ।\n\nततो द्वात्रिंशदंशं च षोडशांशं रसस्य तु ॥ १,१०.१३ ॥\n\nअष्टमांशं चतुर्थांशं द्व्यंशं चैव समांशकं ।\n\nपारदे जारयेदेवं क्रमाद्बीजं सुरेश्वरि ॥ १,१०.१४ ॥\n\nसूतमेवंविधं व्योमसत्वं बीजसमं प्रिये ।\n\nतप्तखल्वेऽम्लवर्गेण मर्दयेदेकवासरं ॥ १,१०.१५ ॥\n\nपिष्टिं पारदराजं तं जम्बीरान्तर्विनिक्षिपेत् ।\n\nदोलायन्त्रेऽम्लयुक्ते तं विपचेत्सप्तवासरं ॥ १,१०.१६ ॥\n\nतमादाय बलिं क्षिप्त्वा सिद्धचूर्णेन पार्वति ।\n\nततस्तं भूधरे यन्त्रे पचेल्लघुपुटेन च ॥ १,१०.१७ ॥\n\nयावत्कठिनतां याति तावत्कार्यं मुहुर्मुहुः ।\n\nदोलापाकं सिद्धचूर्णलेपं भूधरके पुटं ॥ १,१०.१८ ॥\n\nमृतसञ्जीवनी नाम्ना घुटिका सर्वसिद्धिदा ।\n\nवक्त्रान्तरे गले मूर्ध्नि बाहौ कर्णेऽथवा वहेत् ॥ १,१०.१९ ॥\n\nहेम्ना सुवेष्टिता सम्यग्वलीपलितनाशिनी ।\n\nवक्त्रस्था मृत्युहा वर्षाद्विषविग्रहनाशिनी ॥ १,१०.२० ॥\n\nशुद्धं गन्धं कर्षमात्रं गव्यं क्षीरं पलं पिबेत् ।\n\nअनेन क्रमणेनैव सूतः संक्रमते तनुं ॥ १,१०.२१ ॥\n\n<२. दिव्या घुटिका>\n\nकान्तम्लेच्छमुखं रूप्यं लिप्तमूषान्तरे समं ।\n\nद्रावयित्वा सिद्धचूर्णं कान्ताद्दशगुणं शनैः ॥ १,१०.२२ ॥\n\nवहेन्मुहुर्मुहुर्द्राव्यं यावत्कान्तोऽवशिष्यते ।\n\nकान्तबीजमिदं प्रोक्तं श्रेष्ठं जार्यं रसायने ॥ १,१०.२३ ॥\n\nसमुखे पारदे चेदं बीजं चार्यं च पूर्ववत् ।\n\nचतुःषष्ट्यंशकं पूर्वं समांशं तं क्रमेण वै ॥ १,१०.२४ ॥\n\nएवंविधं सूतराजं कान्तबीजं द्वयं समं ।\n\nमर्दयेत्तप्तखल्वे च साम्लवर्गे दिनत्रयं ॥ १,१०.२५ ॥\n\nपिष्टीभूतं च जम्बीरे क्षिप्त्वाम्लगणपूरिते ।\n\nदोलायन्त्रे पचेत्सम्यगेवं आ सप्तवारकं ॥ १,१०.२६ ॥\n\nतमादाय लिहेद्बाह्ये सिद्धचूर्णेन भैरवि ।\n\nततो दिव्यौषधैर्लिप्ते संपुटे भूधरे पचेत् ॥ १,१०.२७ ॥\n\nयावत्कठिनतां याति तावत्कुर्यात्क्रमेण च ।\n\nदोलापाकं सिद्धचूर्णलेपं भूधरपाचनं ॥ १,१०.२८ ॥\n\nपुटे तौ जारयेद्दिव्यनाम्नाथ परमेश्वरि ।\n\nवक्त्रान्तरे गले मूर्ध्नि बाहौ कर्णेऽथवा वहेत् ॥ १,१०.२९ ॥\n\nहेम्ना सुवेष्टितं धार्यं वलीपलितनाशनं ।\n\nपूर्ववत्फलदा पुण्या धार्या यत्नेन मानवैः ॥ १,१०.३० ॥\n\nपूर्ववत्क्रामणं कार्यं देहे संक्रमते रसः ।\n\n<३. कामेश्वरी घुटिका>\n\nसमुखे पारदे व्योमकान्तबीजं च मारयेत् ॥ १,१०.३१ ॥\n\nप्रत्येकं पारदसमं पूर्ववच्च शनैः शनैः ।\n\nचतुःषष्ट्यंशकं चादौ समांशं तं क्रमाद्रसे ॥ १,१०.३२ ॥\n\nअस्य सूतस्य तुल्यांशं कान्तबीजाभ्रबीजकं ।\n\nतप्तखल्वेऽम्लवर्गेण मर्दयेद्वासरत्रयं ॥ १,१०.३३ ॥\n\nपिष्टीकृतं च जम्बीरे क्षिप्त्वा दोलागतं पचेत् ।\n\nपुनरादाय तां पिष्टिं सिद्धचूर्णेन लेपयेत् ॥ १,१०.३४ ॥\n\nदिव्यौषधिगणैर्लिप्ते संपुटे भूधरे पचेत् ।\n\nयदा कठिनतां याति द्विधा कुर्यात्क्रमेण तु ॥ १,१०.३५ ॥\n\nदोलास्वेदं चूर्णलेपं कृत्वा भूधरपाचनं ।\n\nकामेश्वरीयं घुटिका वक्त्रस्था सर्वसिद्धिदा ॥ १,१०.३६ ॥\n\nपूर्ववत्क्रामणं कार्यं रसेन्द्रः क्रामते तनुं ।\n\n<४. हेमसुन्दरी घुटिका>\n\nस्वर्णं रूप्यं म्लेच्छमुखं कान्तसत्वाभ्रसत्वकं ॥ १,१०.३७ ॥\n\nद्वन्द्वमेलोपलिप्तायां मूषायां तद्विनिक्षिपेत् ।\n\nतस्मिन्द्रुते सिद्धचूर्णं स्वर्णाद्दशगुणं क्षिपेत् ॥ १,१०.३८ ॥\n\nयावत्स्वर्णावशेषं स्यात्तावद्द्राव्यं शनैः शनैः ।\n\nहेमबीजं इदं ख्यातं श्रेष्ठं रसरसायने ॥ १,१०.३९ ॥\n\nसमुखे पारदे देवि बीजं रससमं क्रमात् ।\n\nजारयेत्पूर्ववद्देवि चतुःषष्ट्यंशकादिकं ॥ १,१०.४० ॥\n\nएतद्रसं हेमबीजं समं खल्वे च तापिते ।\n\nमर्दयेदम्लवर्गेण त्र्यहात्पिष्टिर्भवेद्रसः ॥ १,१०.४१ ॥\n\nपिष्टिं जम्बीरजां कृत्वा दोलायन्त्रेऽम्लपूरिते ।\n\nषडहं पाचयेद्देवि सिद्धचूर्णप्रलेपनं ॥ १,१०.४२ ॥\n\nतथा संपुटलेपं च तथा भूधरपाचनं ।\n\nयावत्कठिनतां याति तावत्कुर्याच्च पूर्ववत् ॥ १,१०.४३ ॥\n\nइयं तु घुटिका दिव्या विख्याता हेमसुन्दरी ।\n\nवक्त्रस्था सिद्धिदा नःणां जरामृत्युविषापहा ॥ १,१०.४४ ॥\n\nपूर्ववत्क्रामणं कार्यं सूतः संक्रमते पुनः ।\n\n<५. मदनसुन्दरी घुटिका>\n\nमुखीकृते रसे व्योमबीजं हाटकबीजकं ॥ १,१०.४५ ॥\n\nसमं समं क्रमाज्जार्यं चतुःषष्ट्यंशकादिकं ।\n\nइत्येवं जारितं सूतं बीजं गगनरुक्मयोः ॥ १,१०.४६ ॥\n\nमर्दयेत्पारदसमं तप्तखल्वेऽम्लवर्गतः ।\n\nत्रिदिनाज्जायते पिष्टिः पुनर्जम्बीरगां कुरु ॥ १,१०.४७ ॥\n\nदोलायन्त्रेऽम्लभरिते पचेत्तां सप्तवासरं ।\n\nलेपनं सिद्धचूर्णस्य तथा संपुटलेपनं ॥ १,१०.४८ ॥\n\nतथा भूधरपाकश्च यावत्कठिनतां व्रजेत् ।\n\nसिद्धिदा घुटिका ह्येषा नाम्ना मदनसुन्दरी ॥ १,१०.४९ ॥\n\nआस्यान्तरस्थिता कुर्यात्सर्वसिद्धीश्चिरायुषः ।\n\nव्यालव्याघ्रगजादीनां राज्ञां वश्यं स्त्रियामपि ॥ १,१०.५० ॥\n\nपूर्ववत्क्रामणं कार्यं कायं आक्रामते रसः ।\n\n<६. खेचरी घुटिका>\n\nमुखीकृते रसे कान्तहेमबीजं समं समं ॥ १,१०.५१ ॥\n\nरसोन्मिते पृथक्जार्यं चतुःषष्ट्यंशकादिकं ।\n\nइत्थं जीर्णं रसं बीजं कान्तहेम्नो रसोन्मितं ॥ १,१०.५२ ॥\n\nपूर्ववत्पिष्टिकां कृत्वा दोलायन्त्रे च पाचनं ।\n\nयावत्कठिनतां याति तावत्कार्यं मुहुर्मुहुः ॥ १,१०.५३ ॥\n\nघुटिका जायते नाम्ना खेचरी सर्वसिद्धिदा ।\n\nपूर्ववत्क्रामणं कार्यं सुगन्धं गोपयः पिबेत् ॥ १,१०.५४ ॥\n\nतेन संक्रमते देहं घुटिकान्तर्गतो रसः ।\n\n<७. वज्रेश्वरी घुटिका>\n\nसमुखे पारदे व्योमकान्तहेम्नां समं समं ॥ १,१०.५५ ॥\n\nबीजं पृथक्पृथक्जार्यं चतुःषष्ट्यंशकादिकं ।\n\nइत्थंभूतस्य सूतस्य समं व्योमादिबीजकं ॥ १,१०.५६ ॥\n\nत्रयं तापितखल्वेन त्र्यहमम्लेन मर्दयेत् ।\n\nस सूतः पिष्टिं आप्नोति तां पिष्टिं पूर्ववत्प्रिये ॥ १,१०.५७ ॥\n\nदोलापाकं सिद्धचूर्णलेपं भूधरपाचनं ।\n\nयावत्कठिनतां याति तावत्कार्यं अतन्द्रितैः ॥ १,१०.५८ ॥\n\nवज्रेश्वरीति घुटिका वक्त्रस्था सर्वसिद्धिदा ।\n\nपूर्ववत्क्रामणं कार्यं गात्रं व्याप्नोति पारदः ॥ १,१०.५९ ॥\n\n<८. महावज्रेश्वरी घुटिका>\n\nशुद्धं स्वर्णं वज्रभस्म लोहचूर्णाभ्रसत्वकं ।\n\nएतच्चतुःसमं नागं मूषायां चान्ध्रितं धमेत् ॥ १,१०.६० ॥\n\nद्वन्द्वमेलोपलिप्तायां पुनरादाय तं प्रिये ।\n\nएकीभूतं च मूषायां प्रकटं च धमेत्पुनः ॥ १,१०.६१ ॥\n\nधौतसत्त्वं माक्षिकं च स्वल्पं स्वल्पं मुहुः क्षिपेत् ।\n\nवज्रहेमावशेषं तु यावत्स्यात्तत उद्धरेत् ॥ १,१०.६२ ॥\n\nएतस्मिन्व्योमसत्वायश्चूर्णनागांश्च पूर्ववत् ।\n\nद्वन्द्वमेलोपलिप्तायां अन्ध्रयित्वा दृढं धमेत् ॥ १,१०.६३ ॥\n\nएकीभूतं समादाय मूषायां प्रकटं धमेत् ।\n\nहेमवज्रावशेषं स्याद्यावत्तत्पुनराहरेत् ॥ १,१०.६४ ॥\n\nव्योमसत्वं अयश्चूर्णं नागं वाह्यं पुनः पुनः ।\n\nपूर्ववत्क्रमयोगेन माक्षिकं धौतसत्त्वकं ॥ १,१०.६५ ॥\n\nमुहुः क्षिप्य धमेत्तं तु बाह्यमेवं तु षड्गुणं ।\n\nवज्रबीजमिदं श्रेष्ठं जार्यं रसरसायने ॥ १,१०.६६ ॥\n\nसमुखे पारदे जार्यं वज्रबीजं रसोन्मितं ।\n\nचतुःषष्ट्यंशकाद्यं च क्रमात्संक्रामयेत्प्रिये ॥ १,१०.६७ ॥\n\nइत्थं जारितसूतस्य समं कुलिशबीजकं ।\n\nतप्तखल्वेऽम्लवर्गेण मर्दयेद्दिवसत्रयं ॥ १,१०.६८ ॥\n\nस पिष्टिर्जायते सूतस्तां पिष्टीं च समाहरेत् ।\n\nदोलापाकः सिद्धचूर्णलेपः सम्पुटभूधरं ॥ १,१०.६९ ॥\n\nकुर्वीत पूर्ववत्सर्वं यावत्कठिनतां व्रजेत् ।\n\nमहावज्रेश्वरी नाम्ना घुटिका सिद्धिदायिनी ॥ १,१०.७० ॥\n\nवक्त्रस्था क्रामणं कार्यं पूर्ववत्क्रामते रसः ।\n\n<९. वज्रखेचरी घुटिका>\n\nमुखीकृते रसे व्योमवज्रबीजं रसोन्मितं ॥ १,१०.७१ ॥\n\nपृथक्पृथक्जारणीयं चतुःषष्ट्यंशकादिकं ।\n\nअमुष्य जीर्णसूतस्य समं वज्राभ्रबीजकं ॥ १,१०.७२ ॥\n\nतप्तखल्वेऽम्लवर्गेण त्रिदिनं मर्दयेद्दृढं ।\n\nस रसो जायते पिष्टिस्तां पुनः पूर्ववत्प्रिये ॥ १,१०.७३ ॥\n\nदोलास्वेदं सिद्धचूर्णलेपं भूधरपाचनं ।\n\nयावत्कठिनतां यति तावदेवं मुहुर्मुहुः ॥ १,१०.७४ ॥\n\nघुटिका जायते दिव्या नाम्नेयं वज्रखेचरी ।\n\nवक्त्रस्था सिद्धिदा नृणां पूर्ववत्क्रामणं प्रिये ॥ १,१०.७५ ॥\n\n<१०. कालविध्वंसिनी घुटिका>\n\nमुखीकृते रसे कान्तवज्रबीजं रसोन्मितं ।\n\nपृथक्पृथग्जारणीयं चतुःषष्ट्यंशकादिकं ॥ १,१०.७६ ॥\n\nअस्य जीर्णस्य सूतस्य समं कुलिशकान्तयोः ।\n\nबीजं संतप्तखल्वेऽम्लवर्गे मर्द्यं दिनत्रयं ॥ १,१०.७७ ॥\n\nपिष्टिर्भवत्येष सूतः पिष्टिं तां पुनराहरेत् ।\n\nदोलास्वेदः सिद्धचूर्णलेपः संपुटभूधरं ॥ १,१०.७८ ॥\n\nयावत्कठिनतां याति तावदेवं मुहुर्मुहुः ।\n\nकालविध्वंसिनी नाम्ना घुटिका जायते शुभा ॥ १,१०.७९ ॥\n\nमुखस्था सिद्धिदा दिव्या पूर्ववत्क्रामणं पिबेत् ।\n\n<११. गगनेश्वरी घुटिका>\n\nमुखीकृते सूतराजे वज्रकान्ताभ्रबीजकं ॥ १,१०.८० ॥\n\nपृथक्पृथक्सूतराजे चतुःषष्ट्यंशकादिकं ।\n\nरसस्य तस्य सदृशं वज्रबीजाभ्रबीजकं ॥ १,१०.८१ ॥\n\nतप्तखल्वेऽम्लवर्गेण त्र्यहात्पिष्टिः सुमर्दनात् ।\n\nदोलापाकः सिद्धचूर्णलेपः संपुटभूधरं ॥ १,१०.८२ ॥\n\nयावत्कठिनतां याति तावत्कुर्यान्मुहुर्मुहुः ।\n\nगगनेश्वरीयं घुटिका वक्त्रस्था सर्वसिद्धिदा ॥ १,१०.८३ ॥\n\nपूर्ववत्क्रामणं कार्यं देहे क्रामति सूतकः ।\n\n<१२. वज्रघण्टेश्वरी घुटिका>\n\nमुखीकृते सूतराजे बीजं वज्रसुवर्णयोः ॥ १,१०.८४ ॥\n\nपृथक्पृथक्समं जार्यं चतुःषष्ट्यंशकादिकं ।\n\nअस्य सूतस्य सदृशं हेम्नो वज्रस्य बीजकं ॥ १,१०.८५ ॥\n\nतप्तखल्वेऽम्लवर्गेण त्र्यहात्पिष्टिर्भवेद्रसः ।\n\nतां पिष्टिं पुनरादाय पूर्ववत्परिकल्पयेत् ॥ १,१०.८६ ॥\n\nदोलापाकं सिद्धचूर्णलेपं भूधरपाचनं ।\n\nयावत्कठिनतां याति तावत्कुर्यान्मुहुर्मुहुः ॥ १,१०.८७ ॥\n\nवज्रघण्टेश्वरी ह्येषा घुटिका सिद्धिदायिनी ।\n\nमुखस्था सिद्धिदा दिव्या पूर्वोक्तं क्रामणं पिबेत् ॥ १,१०.८८ ॥\n\n<१३. वज्रभैरवी घुटिका>\n\nमुखीकृते सूतराजे हेमवज्राभ्रबीजकं ।\n\nपृथक्पृथक्समं जार्यं चतुःषष्ट्यंशकादिकं ॥ १,१०.८९ ॥\n\nअस्य सूतस्य सदृशं हेमवज्राभ्रबीजकं ।\n\nमर्दयेदम्लवर्गेण तप्तखल्वे दिनत्रयं ॥ १,१०.९० ॥\n\nपिष्टिर्भवेत्पुनस्तां च समादाय ततः प्रिये ।\n\nदोलापाकं सिद्धचूर्णलेपं भूधरपाचनं ॥ १,१०.९१ ॥\n\nयावत्कठिनतामेति तावत्कार्यं मुहुर्मुहुः ।\n\nघुटिका जायते दिव्या नाम्नेयं वज्रभैरवी ॥ १,१०.९२ ॥\n\nमुखस्थिता सिद्धकरी क्रामणं पूर्ववत्प्रिये ।\n\n<१४. त्रिपुरभैरवी घुटिका>\n\nमुखीकृते रसे कान्तवज्रहाटकबीजकं ॥ १,१०.९३ ॥\n\nजार्यं पृथक्सूतसमं चतुःषष्ट्यंशकादिकं ।\n\nजीर्णसूतसमं कान्तवज्रकाञ्चनबीजकं ॥ १,१०.९४ ॥\n\nतप्तखल्वेऽम्लवर्गेण मर्दयेद्दिवसत्रयं ।\n\nजायते पारदः पिष्टिः पूर्ववत्तां समाहरेत् ॥ १,१०.९५ ॥\n\nदोलापाकं सिद्धचूर्णलेपं भूधरपाचनं ।\n\nयावत्कठिनतां एति तावत्कार्यं मुहुर्मुहुः ॥ १,१०.९६ ॥\n\nघुटिका जायते दिव्या नाम्ना त्रिपुरभैरवी ।\n\nमुखस्था सिद्धिदा ह्येषा पूर्ववत्क्रामणं प्रिये ॥ १,१०.९७ ॥\n\n<१५. महाभैरवी घुटिका>\n\nमुखीकृते रसे कान्तवज्राभ्रस्वर्णबीजकं ।\n\nपृथक्सूतसमं जार्यं चतुःषष्ट्यंशकादिकं ॥ १,१०.९८ ॥\n\nअस्य सूतस्य जीर्णस्य समं व्योमादिबीजकं ।\n\nमर्दयेदम्लवर्गेण तप्तखल्वे दिनत्रयं ॥ १,१०.९९ ॥\n\nपिष्टिर्भवति सूतेन्द्रस्तां पिष्टिं पुनराहरेत् ।\n\nदोलापाकं सिद्धचूर्णलेपं संपुटभूधरे ॥ १,१०.१०० ॥\n\nयावत्कठिनतामेति तावत्कार्यं मुहुर्मुहुः ।\n\nनाम्ना महाभैरवीयं घुटिका सर्वसिद्धिदा ॥ १,१०.१०१ ॥\n\nधारयेन्मुखमध्ये तत्पूर्ववत्क्रामणं पिबेत् ।\n\n<क्रामणानि>\n\nत्रिफला मुसली मुण्डी भृङ्गराजश्च वाकुची ॥ १,१०.१०२ ॥\n\nनीली कन्या काकमाची हयगन्धा शतावरी ।\n\nउत्तरा वारुणी देवदाली चित्रा पुनर्नवा ॥ १,१०.१०३ ॥\n\nनिर्गुण्डी सहदेवी च रुदन्ती गजकर्णिका ।\n\nभूतावरातभल्लातकाकतुण्डामृतालताः ॥ १,१०.१०४ ॥\n\nपलाशः कुक्कुरूटश्च धात्रीफलरसः पयः ।\n\nपलाशबीजकं तैलं घृतं मधु शिवाम्बु च ॥ १,१०.१०५ ॥\n\nबिल्वमज्जा च तैलं च तैलं ज्योतिष्मतीभवं ।\n\nएतानि क्रामणार्हाणि चौषधानि भवन्ति हि ॥ १,१०.१०६ ॥\n\nएते चाष्टार्धगदिताः क्रामणार्थे प्रयोगतः ।\n\nरसभस्मप्रयोगे च घुटिकानां रसायने ॥ १,१०.१०७ ॥\n\n<पञ्चदशघुटिकाफलम्>\n\nप्रिये पञ्चदशानां च घुटिकानां फलं शृणु ।\n\nअभ्रबीजेन रचितघुटिका रससंयुता ॥ १,१०.१०८ ॥\n\nमुखस्थिता द्वादशाब्दं सर्वरोगविनाशनी ।\n\nस जीवेद्वत्सरशतं पुमांश्च परमेश्वरि ॥ १,१०.१०९ ॥\n\nकान्तबीजेन रचिता घुटिका रससंयुता ।\n\nआस्यस्था सर्वरोगघ्नी द्वादशाब्दं वरानने ॥ १,१०.११० ॥\n\nधातुदार्ढ्यप्रजननी सहस्रायुष्यदायिनी ।\n\nकान्ताभ्रबीजरचिता रसयुग्घुटिका शुभा ॥ १,१०.१११ ॥\n\nद्वादशाब्दं मुखान्तस्था जरामयविनाशिनी ।\n\nअयुतायुष्यदा दिव्या महाबलविवर्धिनी ॥ १,१०.११२ ॥\n\nहेमबीजयुता सूतघुटिका मुखमध्यगा ।\n\nआ द्वादशाब्दं देहस्य वलीपलितरोगहा ॥ १,१०.११३ ॥\n\nआयुष्यप्रदा पुण्या नागायुतबलप्रदा ।\n\nहेमाभ्रबीजघटिता घुटिका युक्तपारदा ॥ १,१०.११४ ॥\n\nवक्त्रास्थितार्कसंख्याब्दं दशलक्षाब्दजीवदा ।\n\nदिव्यबुद्धिप्रजननी दिव्यसत्वप्रदायिनी ॥ १,१०.११५ ॥\n\nकान्तकाञ्चनबीजाभ्यां ससूता घुटिका कृता ।\n\nद्वादशाब्दं मुखान्ता कोट्यायुष्यविवर्धिनी ॥ १,१०.११६ ॥\n\nमहातेजःप्रजननी बिलनिध्यादिदर्शिनी ।\n\nकान्ताभ्रहेमघटिता घुटिका रससंयुता ॥ १,१०.११७ ॥\n\nमुखस्था द्वादशाब्दान्ताद्दशकोट्यब्दजीवदा ।\n\nहालाहलादिसंवर्तखेचरत्वप्रदायिनी ॥ १,१०.११८ ॥\n\nनिर्मुक्तवज्रबीजेन रसयुग्घुटिका शुभा ।\n\nमुखस्था द्वादशाब्दान्तं सर्वलोकगतिप्रदा ॥ १,१०.११९ ॥\n\nयावद्भूमिः स्थिरतरा तावदायुःप्रवर्धिनी ।\n\nतरुणः सर्वदा कामः कान्तानां सुरतक्षमः ॥ १,१०.१२० ॥\n\nवज्राभ्रबीजरचिता घुटिका रसगर्भिता ।\n\nघुटिका रससंख्याब्दं मुखस्था सर्वसिद्धिदा ॥ १,१०.१२१ ॥\n\nब्रह्मायुष्यप्रदा पुंसां जगत्सृष्टुं क्रमात्प्रभुः ।\n\nपूज्यते ब्रह्मवद्देवैर्वेदवेदाङ्गपारगः ॥ १,१०.१२२ ॥\n\nसरस्वत्या च सावित्र्या सेव्यते सर्वलोकगः ।\n\nअष्टाभिः सिद्धिभिर्युक्तो ह्यणिमादिभिरीश्वरि ॥ १,१०.१२३ ॥\n\nवज्रकाञ्चनबीजेन ससूता घुटिका कृता ।\n\nमुखस्था द्वादशाब्दान्तं विष्ण्वायुष्यप्रदा नृणां ॥ १,१०.१२४ ॥\n\nस च विष्णुत्वमाप्नोति विष्णुवत्पालितुं क्षमः ।\n\nसेव्यते सनकाद्यैश्च श्रिया युक्तो महाबलः ॥ १,१०.१२५ ॥\n\nस्वेच्छागतिर्महेन्द्राद्यैर्निर्जरैः सेव्यते सदा ।\n\nहेमाभ्रवज्रबीजेन रचिता घुटिका प्रिये ॥ १,१०.१२६ ॥\n\nसपारदा मुखान्तःस्था द्वादशाब्दं वरानने ।\n\nरुद्रायुष्प्रदा नःणां रुद्रत्वं सा ददाति हि ॥ १,१०.१२७ ॥\n\nसंहर्ता रुद्रवल्लोकं विष्ण्विन्द्राद्यैश्च सेव्यते ।\n\nअणिमाद्यैश्च सहितः सर्वज्ञः सर्वलोकगः ॥ १,१०.१२८ ॥\n\nसेव्यते प्रमथश्रेष्ठैर्दिव्यशक्त्या समन्वितः ।\n\nयोगीन्द्रैर्ध्यायते धीरो महातेजा महाबलः ॥ १,१०.१२९ ॥\n\nकान्तकाञ्चनवज्राणां बीजैः सूतयुता कृता ।\n\nघुटिका भानुसंख्याब्दं मुखस्था सिद्धिदा नृणां ॥ १,१०.१३० ॥\n\nईश्वरायुष्यमाप्नोति खेचरत्वं च मानवः ।\n\nतिरोधत्ते स्वयं लोकाद्ब्रह्मेन्द्राद्यभिवन्दितः ॥ १,१०.१३१ ॥\n\nकोटिसूर्यप्रतीकाशो महामारुतसत्त्ववान् ।\n\nमहाकल्पान्तकालेऽपि विनाशं न व्रजेद्ध्रुवं ॥ १,१०.१३२ ॥\n\nयोगक्रीडानुषक्तात्मा ध्यायते योगवित्तमैः ।\n\nकान्ताभ्रहेमवज्राणां कृता बीजै रसात्मिका ॥ १,१०.१३३ ॥\n\nघुटिका रविसंख्याब्दवक्त्रस्था यस्य भैरवि ।\n\nसदाशिवायुः स भवेत्सर्वानुग्राहकः प्रभुः ॥ १,१०.१३४ ॥\n\nसदाशिवत्वं आप्नोति देवानामधिपस्तथा ।\n\nवह्नौ वह्निर्जले वारि मारुते मारुतात्मकः ॥ १,१०.१३५ ॥\n\nपृथिव्यां पृथिवीरूपः शून्ये शून्यात्मको भवेत् ।\n\nतस्याक्षिणीन्दुवह्न्यर्का ब्रह्मेन्द्राद्याश्च सेवकाः ॥ १,१०.१३६ ॥\n\nगायका नारदाद्याश्च नर्तक्यश्चाप्सरोऽङ्गनाः ।\n\nतदाज्ञयैव ब्रह्मेन्द्राः सृष्टिस्थितिविनाशकाः ॥ १,१०.१३७ ॥\n\nसच्चिदानन्दकः शक्तः सर्वगः सर्वविच्छिवः ।\n\nपराशक्तियुतः पुण्यो निर्मायो निष्कलः परं ॥ १,१०.१३८ ॥\n\nएवं गुणाः प्रकथिता घुटिकानां मया प्रिये ।\n\nशस्त्रस्तम्भकरश्चासां सर्वासां अपि विद्यते ॥ १,१०.१३९ ॥\n\nरसायनस्य सर्वस्य सिद्धिदोऽयं महेश्वरि ।\n\n<घुटिकासिद्धौ मन्त्रप्रयोगः>\n\nवक्ष्यते मन्त्रराजोऽयं सर्वसिद्धिप्रदायकः ॥ १,१०.१४० ॥\n\nऐं ह्रीं श्रीं क्लीं सौः अमृतेश्वरभैरव अमृतं कुरु अमृतेश्वरभैरवाय हुं ।\n\nसौः क्लीं श्रीं ह्रीं ऐं हुं फट्स्वाहा ।\n\nसौः क्लीं श्रीं ह्रीं ऐं ।\n\nपुमाननेन मन्त्रेण शीघ्रं सिद्धिमवाप्नुयात् ॥ १,१०.१४१ ॥\n\nâक्, १, ११\n\n<जीवत एव दिव्यदेहसिद्धिः; भूतकालान्तकरसः>\n\nश्रीभैरवी ।\n\nदेवदेव महादेव कथितानि त्वयाधुना ।\n\nरसायनानि दिव्यानि सिद्धिदानि महेश्वर ॥ १,११.१ ॥\n\nचिरकालेन देहानां कल्पानां सिद्धिदानि हि ।\n\nसद्यः सिद्धिर्यथा देव जायते परमेश्वर ॥ १,११.२ ॥\n\nतद्ब्रूहि न्यूनाभ्यधिकहीनक्षीणाङ्गिनां अपि ।\n\nअथ गद्गदमूकानां कुब्जानामथ कुष्ठिनां ॥ १,११.३ ॥\n\nअन्धपङ्ग्वबलानां च जराजर्जरितात्मनां ।\n\nसदा रोगार्तषण्डानां कृशानां भ्रान्तचेतसां ॥ १,११.४ ॥\n\nभूतप्रेतपिशाचापस्मारोन्मत्तयुजामपि ।\n\nप्रमादाज्जीवशेषाणां देहसिद्धिप्रदं नृणां ॥ १,११.५ ॥\n\nश्रीभैरवः ।\n\nश्रुत्वा तद्भैरवीवाक्यं साधु पृष्टं त्वया प्रिये ।\n\nतथाविधां प्रवक्ष्यामि देहसिद्धिं वरानने ॥ १,११.६ ॥\n\nपञ्चभूतात्मिकाः पञ्च कर्तव्या घुटिकाः प्रिये ।\n\nजीवात्मिका भवेत्षष्ठी घुटिका पिण्डकोष्टयुक् ॥ १,११.७ ॥\n\nकाले तु या कन्या कुर्यात्संभोगमायतं ।\n\nतद्वराङ्गस्थितं रक्तं शुक्लं स्याद्व्योमसत्वकं ॥ १,११.८ ॥\n\nतस्याः सद्यः प्रसूतस्य विष्ठा पुत्रस्य मारुतं ।\n\nतत्त्वं स्यात्केवलं तस्या रजस्तेजात्मसत्त्वकं ॥ १,११.९ ॥\n\nतदपत्यस्य रुधिरं जलतत्त्वं प्रकीर्तितं ।\n\nतत्सूतस्य वपुः सर्वं पार्थिवं तत्त्वमुच्यते ॥ १,११.१० ॥\n\nसूतसेवकशुक्लं च जीवतत्त्वं भवेत्प्रिये ।\n\nकोटिवेधकरं सूतं कर्षं कर्षं नियोजयेत् ॥ १,११.११ ॥\n\nएकैकतत्त्वमध्ये तु प्रसेकं तानि मर्दयेत् ।\n\nतेषां च गोलकान्कृत्वा षड्रसं स्थापयेत्पृथक् ॥ १,११.१२ ॥\n\nनृमानमुन्नतं कायमायामं तु तदर्धकं ।\n\nकटाहं ताम्रघटितं पिण्डस्थौल्यं षडङ्गुलं ॥ १,११.१३ ॥\n\nचतुर्मुखमयं कोष्ठं तस्योपरि कटाहकं ।\n\nधारयेन्निश्चलं सम्यक्तदन्तः पूरयेत्प्रिये ॥ १,११.१४ ॥\n\nगोघृतं च महातैलं समभागमिदं द्वयं ।\n\nअर्चयेद्दशदिक्पालान्योगिनीश्च कुमारिकां ॥ १,११.१५ ॥\n\nश्रीगुरुं सिद्धचक्रं च भैरवं भैरवीं तथा ।\n\nगणाधिपं क्षेत्रपालं निजेष्टदैवतं तथा ॥ १,११.१६ ॥\n\nनवग्रहाग्निविप्रांश्च दैवज्ञान्भिषगुत्तमान् ।\n\nतथान्तरायकर्तःंश्च भूतप्रेतपिशाचकान् ॥ १,११.१७ ॥\n\nयक्षराक्षसगन्धर्वान्मन्त्रज्ञान्स्वजनानपि ।\n\nतर्पयेन्मद्यमांसैश्च वस्त्रभूषणकाञ्चनैः ॥ १,११.१८ ॥\n\nतत्तत्प्रियकरैर्दिव्यैर्बलिं दिक्षु विनिक्षिपेत् ।\n\nचतुर्भिर्वङ्कनालैश्च धमयेत्खदिराग्निना ॥ १,११.१९ ॥\n\nफेनहीनं अधूमं च संतप्तं च यदा भवेत् ।\n\nश्रीगुरुं निजदेवं च चन्द्रसूर्याग्नितारकाः ॥ १,११.२० ॥\n\nभुवनानि नमस्कृत्य कटाहे निक्षिपेत्तनुं ।\n\nज्ञात्वा सम्यग्द्रुतं देहं पार्थिवाख्यं रसं क्षिपेत् ॥ १,११.२१ ॥\n\nधमेद्गाढं प्रयत्नेन तत्कल्कं च यदा भवेत् ।\n\nततोऽप्तत्त्वाख्यरसकं निक्षिपेद्रक्ततां नयेत् ॥ १,११.२२ ॥\n\nतेजस्तत्त्वरसं पश्चात्क्षिपेत्तन्मांसतां व्रजेत् ।\n\nनिक्षिपेद्वायुतत्त्वाख्यं रसं तत्र विनिक्षिपेत् ॥ १,११.२३ ॥\n\nशुभ्रवर्णत्वमाप्नोति ततश्चाकाशतत्त्वकं ।\n\nनिक्षिपेज्जीवतत्त्वाख्यं रसतत्त्वं च पार्वति ॥ १,११.२४ ॥\n\nरसं क्षिपेत्त्वन्ध्रितस्य स्वर्णस्य तत्समं भवेत् ।\n\nसजीवो जायते सिद्धो हुंकारत्रयं उच्चरेत् ॥ १,११.२५ ॥\n\nयथोदितो भानुबिम्बो महाबुद्धिपराक्रमः ।\n\nमहावपुर्महातेजा नागायुतमहाबलः ॥ १,११.२६ ॥\n\nमन्मथोपमरूपाढ्यो वाचा वागीश्वरीसमः ।\n\nबुद्ध्या जीवसमः श्रीमान्विष्णुवद्धनदोपमः ॥ १,११.२७ ॥\n\nत्यागे रोषे च कालाग्निर्गाम्भीर्येण महोदधिः ।\n\nस्रष्टा हर्ता च गोप्ता च सर्वानुग्राहकः प्रभुः ॥ १,११.२८ ॥\n\nदिव्यदृष्टिर्वज्रदेहः स साक्षाद्भैरवस्त्वयं ।\n\nअर्धयोजनविस्तीर्णहेमकिङ्किणिमण्डितं ॥ १,११.२९ ॥\n\nचलद्भ्रमरसशोभं नानामाणिक्यमण्डितं ।\n\nहेममालापरिष्वक्तं घण्टानादमनोहरं ॥ १,११.३० ॥\n\nदिव्यदीप्तमहानादिशङ्खकाहलसंकुलं ।\n\nवीणावेणुमृदङ्गाद्यैर्वादित्रैर्मुरजैः समं ॥ १,११.३१ ॥\n\nतालैर्बहुविधैश्चान्यैर्दिव्यघोषैः समाकुलं ।\n\nगायत्किन्नरगन्धर्वैस्तथा किंपुरुषैर्युतं ॥ १,११.३२ ॥\n\nलसन्माणिक्यकेयूरहारकङ्कणमुद्रकाः ।\n\nकाचनूपुरसंयुक्ता दिव्याभरणभूषिताः ॥ १,११.३३ ॥\n\nदिव्यमालापरिष्कारा दिव्यगन्धानुलेपनाः ।\n\nदिव्याम्बराश्चारुरूपा मत्तमन्मथविह्वलाः ॥ १,११.३४ ॥\n\nदिव्याङ्गनास्तदा चैनं समाश्रित्य ब्रुवन्ति च ।\n\nकिं कर्म सिद्धसंखेदास्त्वादेशो देव दीयतां ॥ १,११.३५ ॥\n\nउपासते सिद्धकन्याः परः शतसहस्रकं ।\n\nयत्र यास्यति तत्रैव चानुयामो वयं वृताः ॥ १,११.३६ ॥\n\nदिव्यालयांश्च विविधान्हेममाणिक्यमण्डितान् ।\n\nदिव्यानि स्नानपानानि स्वीकुर्वाणो मुहुर्मुहुः ॥ १,११.३७ ॥\n\nवज्र्यादिसर्वलोकेषु स्वेच्छया विहरत्यसौ ।\n\nपूज्यते देवसिद्धौघैः यथायं भैरवस्तथा ॥ १,११.३८ ॥\n\nभुञ्जानः सर्वभोगांश्च क्षुत्पिपासाविवर्जितः ।\n\nयोगिनीशतसाहस्रं भोक्ता संचिन्तयन्सुखं ॥ १,११.३९ ॥\n\nमहाकल्पान्तकालेऽपि प्रक्षीणेऽस्मिन्वरानने ।\n\nलीयते परमे व्योम्नि लीयन्ते यत्र देवताः ॥ १,११.४० ॥\n\nभूतकालान्तको नाम रसस्यास्य प्रभावतः ।\n\nअभेद्योऽयं अखण्ड्यश्च त्वदाह्यो भवति प्रिये ॥ १,११.४१ ॥\n\nरसायनस्य सर्वस्य सिद्धिदोऽयं महेश्वरि ।\n\nवक्ष्यते मन्त्रराजोऽयं रससिद्धिप्रदायकः ॥ १,११.४२ ॥\n\nऐं ह्रीं श्रीं क्लीं सौः श्रीभैरव ॥ १,११.४३ ॥\n\nâक्, १, १२\n\n<श्रीशैले सिद्धिलाभः>\n\nश्रीभैरवी ।\n\nश्रीशैले विविधा सिद्धिः सद्यः प्रत्ययकारिणी ।\n\nसुलभा श्रूयते देव तां ब्रूहि विविधां प्रभो ॥ १,१२.१ ॥\n\nश्रीभैरवः ।\n\nवक्ष्यामि शृणु तत्सर्वं सद्यः सिद्धिकरं प्रिये ।\n\nकैलासान्मन्दरान्मेरोर्विन्ध्याद्रेश्च हिमालयात् ॥ १,१२.२ ॥\n\nमहेन्द्रान्मलयाद्रेश्च सह्यादृश्यगिरेरपि ।\n\nश्रेष्ठः श्रीपर्वतो दिव्यः सिद्धियोगीन्द्रसेवितः ॥ १,१२.३ ॥\n\nतत्र तीर्थानि सर्वाणि सरांसि सरितः प्रिये ।\n\nसिद्धिप्रदानि लिङ्गानि लतापाषाणपादपाः ॥ १,१२.४ ॥\n\nमृत्तिकाकन्दतोयानि पत्रपुष्पफलानि च ।\n\nएवमादीनि विद्यन्ते सर्वसिद्धिकराणि च ॥ १,१२.५ ॥\n\nश्रीपर्वतोऽहमीशानि त्वहं साक्षात्स पर्वतः ।\n\nस्थावरं मामकं रूपं विद्धि तं सुरसेवितं ॥ १,१२.६ ॥\n\nअस्मिन्यदस्ति नान्यत्र यदन्यत्र स्थितं च तत् ।\n\nदिव्यलिङ्गस्पर्शनीयं ज्योतिर्लिङ्गमनामयं ॥ १,१२.७ ॥\n\nश्रीमल्लिकार्जुनमिति प्रख्यातं परमेश्वरि ।\n\nवामपार्श्वेऽस्य लिङ्गस्य घण्टासिद्धेश्वरः स्थितः ॥ १,१२.८ ॥\n\nघण्टा विलम्बते द्वारे तीर्थकुण्डं च विद्यते ।\n\nउपोषितैस्त्रिभिः कार्यं जागरूकैरतन्द्रितैः ॥ १,१२.९ ॥\n\nनिशि कृष्णचतुर्दश्यामजस्रं स्नापयेच्छिवं ।\n\nएकः समानयेत्तोयं कुण्डस्थमपरः प्रिये ॥ १,१२.१० ॥\n\nघण्टां निनादयेदन्यश्चतुर्यामावधि प्रिये ।\n\nघण्टासिद्धेश्वरस्तुष्टो दद्यात्तेभ्योऽपि खे गतिं ॥ १,१२.११ ॥\n\nघण्टासिद्धेश्वरस्यास्य दक्षिणे निखनेत्प्रिये ।\n\nजानुदघ्नं तु तत्रैव दृश्यते रोचनप्रभा ॥ १,१२.१२ ॥\n\nमृत्तिका तां समाहृत्य कर्षमात्रं पिबेत्प्रिये ।\n\nक्षीरयुक्तां च सप्ताहं स साक्षादमरो भवेत् ॥ १,१२.१३ ॥\n\nश्रीगिरीशस्य पुरतो गजाकारा महाशिला ।\n\nस्रवत्येव दिवारात्रं दिव्यगन्धं सुगुग्गुलुं ॥ १,१२.१४ ॥\n\nतं गृह्णीयात्पलाशस्य दर्व्यालाबुकपात्रके ।\n\nप्रक्षिपेद्गन्धकयुतं भक्षयेत्कर्षमात्रकं ॥ १,१२.१५ ॥\n\nप्रत्यहं मासपर्यन्तं ततः सिद्धिमवाप्नुयात् ।\n\nसदानन्दो युवा धीरो जीवेदाचन्द्रतारकं ॥ १,१२.१६ ॥\n\nविद्रुते म्लेच्छवदने गुग्गुलुं तं विनिक्षिपेत् ।\n\nकोटिमंशं ततस्ताम्रं दिव्यं भवति काञ्चनं ॥ १,१२.१७ ॥\n\n<चन्द्रोदक बेइ ंअल्लिकार्जुन>\n\nमल्लिकार्जुनदेवस्य चन्द्रवाप्यस्ति पश्चिमे ।\n\nवैशाखपूर्णिमायां तु साधयेत्साधकोत्तमः ॥ १,१२.१८ ॥\n\nनिर्भयो निर्विकल्पश्च वसंस्तोयसमीपतः ।\n\nजपेन्मृत्युञ्जयं मन्त्रं रात्रौ वासोविवर्जितः ॥ १,१२.१९ ॥\n\nनिशीथे चन्द्रसलिलं चन्द्रस्पृष्टं भवेद्यदा ।\n\nतत्तीर्थच्छिद्रदेशे च स्वाञ्जलिं प्रक्षिपेदतः ॥ १,१२.२० ॥\n\nस्पृष्ट्वा चन्द्रो यदा गच्छेत्तदा तत्तोयमाहरेत् ।\n\nपिबेच्च सहसा धीरो जीवेदाचन्द्रतारकं ॥ १,१२.२१ ॥\n\nवज्रकायः सौम्यरूपः शान्तात्मा स भवेन्नरः ।\n\n<ठ्रिपुरान्तक>\n\nपूर्वद्वारे श्रीगिरेस्तु विद्यते त्रिपुरान्तकः ॥ १,१२.२२ ॥\n\nदेवस्य निकटे देशे चोत्तरे तिन्त्रिणीतरुः ।\n\nदृश्यते तत्र मूले तु स्वयं श्रीभैरवः प्रभुः ॥ १,१२.२३ ॥\n\nनृमात्रां निखनेद्भूमिं तदग्रे दृश्यते तदा ।\n\nतप्तकुण्डं नीलजलं दिव्यसिद्धिप्रदायकं ॥ १,१२.२४ ॥\n\nतत्तिन्त्रिणीकपत्राणि वस्त्रे बद्ध्वा विनिक्षिपेत् ।\n\nकुण्डे तस्मिंस्तदा तानि स्थूलमीना भवन्ति च ॥ १,१२.२५ ॥\n\nगृहीत्वा तिन्त्रिणीकाष्ठैः पचेदेवं क्रमात्सुधीः ।\n\nतेषां शिरःकण्टकानि खानि च विवर्जयेत् ॥ १,१२.२६ ॥\n\nभक्षयेच्छेषमखिलं साधकः सिद्धिकाङ्क्षया ।\n\nक्षणमात्रं भवेन्मूर्च्छा तेन पश्चाद्विबुध्यते ॥ १,१२.२७ ॥\n\nवसुधायां बिलं पश्येज्जीवेद्दिव्यायुताब्दकं ।\n\n<मणिपल्लि>\n\nपश्चिमे त्रिपुरान्तस्य गव्यूतिद्वयमात्रके ॥ १,१२.२८ ॥\n\nमणिपल्लिरिति ग्रामस्तस्य पश्चिमभागतः ।\n\nविद्यते कश्चन गिरिस्तत्पश्चादेकवाटकं ॥ १,१२.२९ ॥\n\nदृश्यते प्रविशेत्तत्र पूर्वास्यश्च ततो व्रजेत् ।\n\nदक्षिणाभिमुखः पश्चाद्दशचापान्तमात्रकं ॥ १,१२.३० ॥\n\nतत्र चाम्रफलाकारान्पाषाणाञ्ज्वलनप्रभान् ।\n\nगृहीत्वा बन्धयेद्वस्त्रे तद्वस्त्रं रक्ततां व्रजेत् ॥ १,१२.३१ ॥\n\nपाषाणयुक्तं तद्वस्त्रं क्षीरमध्ये विनिक्षिपेत् ।\n\nततः क्षीरं रक्तवर्णं स्यात्पिबेत्साधकोत्तमः ॥ १,१२.३२ ॥\n\nसप्ताहाज्जायते सिद्धिर्वज्रकायो महाबलः ।\n\nजीवेदाचन्द्रतारं च आ कल्पमविल्पकं ॥ १,१२.३३ ॥\n\n<कोकिलाबिल>\n\nत्रिपुरान्तस्योदग्भागे कोकिलाबिलं उत्तमं ।\n\nजगत्प्रकाशं तत्रास्ते कृत्वा देहविशोधनं ॥ १,१२.३४ ॥\n\nसाधको वमनाद्यैश्च तद्बिलं प्रविशेत्सुधीः ।\n\nदशचापावधिस्तत्र पाषाणाः कोकिलोपमाः ॥ १,१२.३५ ॥\n\nसन्ति गृहीत्वा तत्पृष्ठे तिलाः क्षिप्ताः स्फुटन्ति च ।\n\nइत्येतत्प्रत्ययं दृष्ट्वा ताश्च घृष्य परस्परं ॥ १,१२.३६ ॥\n\nदुग्धान्तः प्रक्षिपेत्तांश्च तत्क्षीरं कृष्णतां व्रजेत् ।\n\nतत्क्षीरं मासमात्रं च पिबेद्दिव्यतनुर्भवेत् ॥ १,१२.३७ ॥\n\nब्रह्मणस्त्रिदिनं जीवेद्वलीपलितवर्जितः ।\n\nवेगे समीरसदृशश्छिद्रं पश्यति भूतले ॥ १,१२.३८ ॥\n\nत्रिपुरान्तस्य पूर्वस्यां दिशि योजनमात्रके ।\n\nअस्ति स्वर्गपुरीनाथो देवस्तस्याग्रतः खनेत् ॥ १,१२.३९ ॥\n\nजानुमात्रं च वसुधां तत्र सर्पफणोपमाः ।\n\nस्पर्शसंज्ञास्तु पाषाणा निर्गच्छन्ति वरानने ॥ १,१२.४० ॥\n\nत्रिपुरान्तकदेवस्य पश्चिमेऽर्धार्धयोजने ।\n\nअस्ति दिव्यबिलद्वारं तत्र चापत्रयान्तरं ॥ १,१२.४१ ॥\n\nव्रजेत्खर्जूरवृक्षोऽस्ति कृष्णवर्णः फलान्वितः ।\n\nतत्फलानां रसं पीत्वा तेन मूर्च्छा भवेत्क्षणं ॥ १,१२.४२ ॥\n\nप्रबुद्धोऽसौ भवेत्सिद्धो जीवेदा चन्द्रभास्करं ।\n\nश्रीगिरेर्दक्षिणद्वारे वज्रेश्वरसुरेश्वरौ ॥ १,१२.४३ ॥\n\nतिष्ठतो निखनेद्भूमिं तत्र श्रीफलसन्निभाः ।\n\nपाषाणाः स्पर्शभेदाः स्युः संग्राह्यास्ते सुरेश्वरि ॥ १,१२.४४ ॥\n\nतत्र रामेश्वराख्योऽस्ति निखनेत्तस्य सन्निधौ ।\n\nरुद्राक्षाकारपाषाणाः स्पर्शभेदा भवन्ति ते ॥ १,१२.४५ ॥\n\n<आवर्तक>\n\nज्योतिःसिद्धवटस्थाने दक्षिणे चैकपादपः ।\n\nतिष्ठत्यावर्तको नाम तदासन्ने तु पश्चिमे ॥ १,१२.४६ ॥\n\nपर्वतो विद्यते तत्र खनेत्तालफलोपमाः ।\n\nपाषाणास्तान्धमेद्गाढं तत्सर्वं काञ्चनं भवेत् ॥ १,१२.४७ ॥\n\nतस्यैव दक्षिणे द्वारे विद्यते कुण्डलेश्वरः ।\n\nतन्निकृष्टे जानुमात्रं खनेद्भूमिं समुद्धरेत् ॥ १,१२.४८ ॥\n\nरक्ताभाः श्रीफलाकाराः पाषाणाः स्पर्शवेधकाः ।\n\nपुरुषेश्वरदेवस्य समीपे कुण्डमस्ति हि ॥ १,१२.४९ ॥\n\nगुञ्जारिड्ढौ च विद्येते वृक्षौ तत्पत्त्रं अश्नीयात् ।\n\nसप्ताहाज्जायते सिद्धो जरामरणवर्जितः ॥ १,१२.५० ॥\n\n<हस्तिशिला>\n\nतत्र हस्तिशिला दक्षे खनेद्धस्तप्रमाणतः ।\n\nतत्र जम्बूफलाकारा ग्राह्यास्ते स्पर्शसंज्ञकाः ॥ १,१२.५१ ॥\n\nख्याता हस्तिशिरोनाम्ना ख्याता हस्तिशिलेति सा ।\n\n<छायाछत्त्र>\n\nएकयोजनमात्रे तु तस्या दक्षिणभागतः ॥ १,१२.५२ ॥\n\nशिवरूपं शिवप्रोक्तं छायाछत्त्रं तु विद्यते ।\n\nवर्तुलं शतहस्तं तु छिद्रं तस्याप्यधो व्रजेत् ॥ १,१२.५३ ॥\n\nन कैश्चिद्दृश्यते सोऽपि सिद्धो भवति तत्क्षणात् ।\n\nयदृच्छया रुद्रतुल्यः क्रीडत्येव जगत्त्रये ॥ १,१२.५४ ॥\n\nसिद्ध्यष्टकं साधयेद्वा सर्वसिद्धिप्रदायकः ।\n\nकान्ताभ्रसत्वकनकसूताः क्रमगुणोत्तराः ॥ १,१२.५५ ॥\n\nअम्लेन मर्दयेद्गाढं गोलं कृत्वा तु वेष्टयेत् ।\n\nतद्गोलं दीर्घवंशाग्रे बद्ध्वा श्रीकालिकामनुं ॥ १,१२.५६ ॥\n\nजपेन्निवेशयेत्तत्र छायाछत्त्रेण तेन च ।\n\nवंशाग्रबद्धगोलान्तर्जायते घुटिका शुभा ॥ १,१२.५७ ॥\n\nवक्त्रान्तर्धारयेत्तां तु तत्क्षणात्खेचरो भवेत् ।\n\nशिलां तालं वस्त्रबद्धं कृत्वा वंशाग्रवेष्टितं ॥ १,१२.५८ ॥\n\nछायाछत्त्रे निवस्यैतत्ताभ्यां नेत्रे समञ्जयेत् ।\n\nनिधिं पश्यति भूमिस्थं नात्र कार्या विचारणा ॥ १,१२.५९ ॥\n\nवंशाग्रबद्धखड्गं च छायाछत्त्रे विनिक्षिपेत् ।\n\nमन्त्रयेत्कालिकामन्त्रं तं खड्गं धारयेत्करे ॥ १,१२.६० ॥\n\nत्रैलोक्यविजयी धीरो भवेद्वीरो जगत्त्रये ।\n\nवंशाग्रे रोचनं बद्ध्वा छायाछत्त्रे निवेशयेत् ॥ १,१२.६१ ॥\n\nललाटे तिलकं तेन कृत्वा लोकं वशं नयेत् ।\n\nस्रोतोञ्जनाञ्जने तद्वच्छायाच्छत्रे निवेशयेत् ॥ १,१२.६२ ॥\n\nतेनाञ्जनेनाञ्जितोऽसौ देवैरपि न दृश्यते ।\n\nपादुके पूर्ववद्बद्ध्वा छायाच्छत्रे निधापयेत् ॥ १,१२.६३ ॥\n\nपादाभ्यां पादुके धृत्वा यत्र यत्राभिवाञ्छति ।\n\nप्रयातुं तत्र तत्रैव नयतस्तं च पादुके ॥ १,१२.६४ ॥\n\nपूर्ववद्रक्तवस्त्रं च छायाच्छत्रे निवेशयेत् ।\n\nआवेष्टयेत्तं च पटमदृश्यो भवति क्षणात् ॥ १,१२.६५ ॥\n\nसमुज्झिते पटे पश्चाद्दृश्यतेऽसौ न संशयः ।\n\nकान्तं व्योम हेम सूतमेकीकृत्य विमर्दयेत् ॥ १,१२.६६ ॥\n\nगोलीभूतं तु वस्त्रेण वंशाग्रे बन्धयेत्सुधीः ।\n\nछायाच्छत्रे स्थापयेत्तत्कालीमन्त्रेण मन्त्रयेत् ॥ १,१२.६७ ॥\n\nस्पर्शवेधी भवेदेतत्सत्यं सत्यं वरानने ।\n\nश्रीशैलपश्चिमद्वारे देवो ब्रह्मेश्वरः स्थितः ॥ १,१२.६८ ॥\n\nदुर्गा देवी च तत्रस्था सोपानं नवमं च यत् ।\n\nतुङ्गभद्रायां च नद्यां ततो ब्रह्मेश्वरस्य च ॥ १,१२.६९ ॥\n\nद्वारदेशे मुद्गवर्णं चत्वारः स्पर्शका अमी ।\n\nचिञ्चावनं च नैरृत्ये स्थितं ब्रह्मेश्वरस्य हि ॥ १,१२.७० ॥\n\nकुण्डं च विद्यते तत्र चिञ्चाधश्चण्डिका स्थिता ।\n\nएकपादेन सततं तच्चिञ्चाफलं आहरेत् ॥ १,१२.७१ ॥\n\nवस्त्रेण बन्धयेत्कुण्डे क्षिप्त्वा स्नानं समाचरेत् ।\n\nस्नानान्ते तानि गृह्णीयात्तावन्मत्स्या भवन्ति हि ॥ १,१२.७२ ॥\n\nतदिन्धनैः पचेत्ताश्च ह्यस्थिपुच्छशिरस्त्यजेत् ।\n\nदद्याद्देवायैकं अंशं अतिथीनां द्वितीयकं ॥ १,१२.७३ ॥\n\nतृतीयांशं स्वयं भक्षेन्मूर्छितो भवति क्षणात् ।\n\nदिव्यो भवति सिद्धोऽयं बिलं पश्यति भूतले ॥ १,१२.७४ ॥\n\nजरामरणनिर्मुक्तो ह्यबध्यो निर्जरैरपि ।\n\nअलम्पुरोत्तरे ग्रामो विद्यते भीमपादुकः ॥ १,१२.७५ ॥\n\nपार्श्वे तु तस्य ग्रामस्य हस्तमात्रं धरां खनेत् ।\n\nपाषाणा हि फणाकाराः स्पर्शसंज्ञा भवन्ति ते ॥ १,१२.७६ ॥\n\nयोगीश्वरीति देव्यस्ति तत्रालंपुरदेवता ।\n\nतस्याग्रतो रम्यगुहा तस्या मध्ये खनेद्भुवं ॥ १,१२.७७ ॥\n\nपाषाणा भेदसंकाशा ग्राह्या मार्जालविष्ठया ।\n\nसंमिश्र्य निक्षिपेद्वङ्गे द्रुते तत्तारतां व्रजेत् ॥ १,१२.७८ ॥\n\nमध्वाज्याभ्यां पिबेत्तांश्च पाषाणान्साधकोत्तमः ।\n\nदिव्यो भवति सिद्धोऽयं वलीपलितमृत्युजित् ॥ १,१२.७९ ॥\n\nश्रीपर्वतोत्तरद्वारे देवो नाम्ना महेश्वरः ।\n\nतिष्ठति भ्रमराम्रश्च तत्र तत्फलमाहरेत् ॥ १,१२.८० ॥\n\nस्फोटयेच्च तदन्तस्था निर्यान्ति भ्रमरास्तथा ।\n\nसजीवा अथ तान्सर्वान्भ्रमरांस्तान्विवर्जयेत् ॥ १,१२.८१ ॥\n\nतत्फलानि पचेत्क्षारे यावच्छक्यं पयः पिबेत् ।\n\nक्षणं मूर्च्छा भवेत्तेन मूर्च्छान्ते च पयः पिबेत् ॥ १,१२.८२ ॥\n\nएवं कुर्यात्प्रयत्नेन चैकविंशतिवासरं ।\n\nतेन वज्रशरीरः स्याद्वलीपलितवर्जितः ॥ १,१२.८३ ॥\n\nवेदवेदाङ्गतत्त्वज्ञो जीवेदादित्यतारकं ।\n\nतरसा वायुना तुल्यस्तत्क्षणाद्भवति प्रिये ॥ १,१२.८४ ॥\n\nतदाम्रस्य फलेनैव त्यक्तभ्रमरकेन च ।\n\nवङ्गस्य पलसाहस्रं द्रावितं रजतं भवेत् ॥ १,१२.८५ ॥\n\nरन्ध्रमापादयेदाम्रफले भृङ्गं विवर्जयेत् ।\n\nतन्मध्ये निक्षिपेत्सूतं कर्षं कृष्णाभ्रसत्वकं ॥ १,१२.८६ ॥\n\nनिरुध्य वक्त्रं समृदा गोमयेन च लेपयेत् ।\n\nछायायां शोषयेत्काष्ठैस्तदीयैः प्रहरं पचेत् ॥ १,१२.८७ ॥\n\nस्वभावशीतलं कृत्वा वक्त्रस्थां कारयेत्सुधीः ।\n\nखेचरत्वमवाप्नोति वलीपलितवर्जितः ॥ १,१२.८८ ॥\n\nजीवेच्चन्द्रार्कपर्यन्तं वाग्मित्वं ब्रह्मणा समं ।\n\nसूतं कृष्णाभ्रसत्वं चाम्रफले पूर्ववत्क्षिपेत् ॥ १,१२.८९ ॥\n\nप्रलिप्य गोशकृन्मृद्भ्यां पुटेदारण्यकोपलैः ।\n\nस्वशीतं पारदं ग्राह्यं मधुसर्पिर्भिर्युतं लिहेत् ॥ १,१२.९० ॥\n\nगुञ्जामात्रं च मासान्तं बालो भवति मानवः ।\n\nनवनागोपमः सत्वे जीवेद्ब्रह्मैकवासरं ॥ १,१२.९१ ॥\n\nउत्तरे श्रीगिरीशस्य विद्यते शुक्लपर्वते ।\n\nपञ्चोपचारैः सम्पूज्य त्रिषु लोकेषु विश्रुतः ॥ १,१२.९२ ॥\n\nओं हुं फट्कारमन्त्रेण निर्विकल्पेन साधकः ।\n\nपश्येत्पश्चिमदिग्भागं अन्तरिक्षे विमानकं ॥ १,१२.९३ ॥\n\nदिव्यं ह्यनेकरुचिरं सद्यः प्रत्ययकारकं ।\n\nततः पश्चिमदिग्भागे व्रजेत्तीर्त्वा महानदीं ॥ १,१२.९४ ॥\n\nदृश्यते च गुहा तत्र प्रविशेत्पश्चिमाननः ।\n\nत्रियोजनं व्रजेत्तत्र विभीरेकोऽविकल्पकः ॥ १,१२.९५ ॥\n\nकदलीकाननं तत्र दृश्यते पञ्चयोजनं ।\n\nअच्छोदपूर्णा सरसी तन्मध्ये भद्रपीठकं ॥ १,१२.९६ ॥\n\nतत्पीठं तु महद्दिव्यं पश्येत्स्फटिकसन्निभं ।\n\nउच्चारयेन्मन्त्रमिमं दण्डवत्प्रणतिं भजेत् ॥ १,१२.९७ ॥\n\nओं ह्रीं विद्यावागीश्वराधिपतये ह्रीं ओं स्वाहा ।\n\nतत्र स्नात्वा जपेन्मन्त्रं लक्षमेकं वरानने ।\n\nकन्दमूलाशनो वा यथेष्टं साधकः प्रिये ॥ १,१२.९८ ॥\n\nसिंहासनान्तरे देवं पश्येत्स्फटिकसन्निभं ।\n\nचतुर्भुजं त्रिणेत्रं च विशदेन्दुकलाधरं ॥ १,१२.९९ ॥\n\nनीलग्रीवं नागभूषं परश्वथमृगायुधं ।\n\nवराभयं वरेण्यं तं विशिष्टविबुधार्चितं ॥ १,१२.१०० ॥\n\nनमस्कुर्याच्च साष्टाङ्गं मन्त्रैः स्तोत्रैर्मुहुर्मुहुः ।\n\nततः प्रसन्नः स शिवो वरं दत्ते यथेप्सितं ॥ १,१२.१०१ ॥\n\nशतमायतनं तत्र कूपं नवशतं यथा ।\n\nआरामाश्चापि तावन्ति नन्दनानि वनानि च ॥ १,१२.१०२ ॥\n\nवाप्यो नवशतं सन्ति विवरं चैव तत्समं ।\n\nकल्पवृक्षाश्च तावन्ति एते सर्वेऽपि सिद्धिदाः ॥ १,१२.१०३ ॥\n\nतत्रास्ते मोहली नाम्ना प्रथिता यक्षिणीष्टदा ।\n\nब्रूते सा देहि मे भुक्तिं सिद्धिं त्वं यदि वाञ्छसि ॥ १,१२.१०४ ॥\n\nदेवि दास्याम्यहं भुक्तिं वक्तव्यमिह चामुना ।\n\nकन्दमूलं फलं तस्यै पायसं वा समर्पयेत् ॥ १,१२.१०५ ॥\n\nसा यक्षिणी पुनर्वक्ति यावद्भुञ्जे सुतं मम ।\n\nधारयेर्वक्षसा तावद्वरं दास्यामि ते महत् ॥ १,१२.१०६ ॥\n\nविसृजेस्त्वं यदि तदा भवन्तं हन्मि निर्दया ।\n\nएवं गतभयश्चीरः कुर्याच्चेत्सिद्धिभाग्भवेत् ॥ १,१२.१०७ ॥\n\nव्रजेदुदीचीदिग्भागे तत्सरो योजनार्धके ।\n\nतत्रास्ते चन्दनं दिव्यं पुष्पपूर्णं महेश्वरि ॥ १,१२.१०८ ॥\n\nतत्पुष्पाघ्राणमात्रेण क्षुत्पिपासा न बाधते ।\n\nभक्षयेदथवा तस्य फलमेकं यथोचितं ॥ १,१२.१०९ ॥\n\nवज्रकायो भवेत्तस्य भक्षणादेव मानवः ।\n\nसरोदक्षिणदिग्भागे गच्छेद्योजनपादकं ॥ १,१२.११० ॥\n\nनन्दनं दृश्यते तत्र दाडिमीवृक्षसंकुलं ।\n\nतत्फलं भक्षयेद्यस्तु जीवेद्युगसहस्रकं ॥ १,१२.१११ ॥\n\nतस्यैव सरसः पूर्वभागे क्रोशार्धमात्रकं ।\n\nगच्छेद्धात्रीफलैर्युक्तं विद्यते नन्दनं वनं ॥ १,१२.११२ ॥\n\nअश्नीयात्तत्फलं धीरो जीवेत्संवर्तकत्रयं ।\n\nसरसस्तस्य भागे च पश्चिमे योजनं व्रजेत् ॥ १,१२.११३ ॥\n\nतत्र श्रीफलसम्पूर्णं नन्दनं विद्यते वनं ।\n\nअद्यते तत्फलं येन जीवत्याचन्द्रतारकं ॥ १,१२.११४ ॥\n\nतत्रैव नन्दनवने लिङ्गं स्यान्नीलवर्णकं ।\n\nतस्योदग्द्वारमार्गेण विशेन्नागो महाबलः ॥ १,१२.११५ ॥\n\nतत्र सप्तफणोपेतस्तूग्रभीतिकरो महान् ।\n\nएवंविधं महानागं हुंहुंकारं वदन्मुहुः ॥ १,१२.११६ ॥\n\nनमस्कुर्यात्प्रयत्नेन साधकः सिद्धिकाङ्क्षया ।\n\nवदत्येवं महानागस्त्वदृश्यत्वं ददामि ते ॥ १,१२.११७ ॥\n\nयाहि स्वं पश्चिमद्वारं दिव्या कन्यास्ति तत्र वै ।\n\nसमुच्चरन्महामन्त्रं व्रजेत्तत्रैव साधकः ॥ १,१२.११८ ॥\n\nददाति हारं सा कन्या प्रवेशं न ददाति च ।\n\nहारं गले धारयेत्तं तेन सारस्वतं भवेत् ॥ १,१२.११९ ॥\n\nतस्माद्दक्षिणदिग्द्वारे व्रजेद्भीतिकरं परं ।\n\nतत्र पश्येन्मुक्तकेशं जिह्मनेत्रं दिगम्बरं ॥ १,१२.१२० ॥\n\nगदाहस्तं नीलवर्णं दृष्ट्वा श्रीक्षेत्रपालकं ।\n\nवन्देत मन्त्रमुच्चार्य स्तोत्रैर्विघ्ननिवारणं ॥ १,१२.१२१ ॥\n\nहाहाहेहेहुंहुंकारं फतुं स्वाहान्तमेव च ।\n\nक्षेत्रपालोऽप्यनेनैव मन्त्रेणाशु प्रसीदति ॥ १,१२.१२२ ॥\n\nस्वागत्वं वितरत्येष प्रवेशं न ददाति हि ।\n\nअथ व्रजेत्पूर्वदिशो द्वारं तत्र गणाधिपं ॥ १,१२.१२३ ॥\n\nस्थितं प्रपूजयेत्तत्र प्रविशेत्साधकोत्तमः ।\n\nदृश्यते दिव्यलिङ्गं च चापस्तत्र मनोहरः ॥ १,१२.१२४ ॥\n\nओं हुङ्कारेण मन्त्रेण पूजयेच्च तमीश्वरं ।\n\nउपवासेन तत्रैव दिवारात्रं जपेत्सुधीः ॥ १,१२.१२५ ॥\n\nप्रत्यक्षो भवतीशानो ददाति हि वरं परं ।\n\nइत्येवमादयः सन्ति सिद्धयः कदलीवने ॥ १,१२.१२६ ॥\n\nतत्रैव सरसः पूर्वभागे योजनमात्रके ।\n\nअक्षरैर्लिखितं द्वारि तत्र पद्मावतीबिलं ॥ १,१२.१२७ ॥\n\nवमनाद्यैर्विशुद्धात्मा प्रविशेत्तत्र साधकः ।\n\nतत्र चापान्तरशतं गच्छेत्तत्र मृदङ्गकं ॥ १,१२.१२८ ॥\n\nआलोक्य वादयेत्तं च तद्ध्वनिश्रवणात्तदा ।\n\nपद्मावती स्वयं याति ह्यमृतं च ददाति च ॥ १,१२.१२९ ॥\n\nतस्य पानेन सिद्धोऽयममरत्वं लभेत च ।\n\nततः सैनं समागम्य प्रार्थयेत्त्वं ममान्तिकं ॥ १,१२.१३० ॥\n\nसमागच्छालये दिव्ये कन्यापञ्चशताकुले ।\n\nस्थित्वा मम पतिर्भूया ब्रह्मायुष्यावधि प्रभो ॥ १,१२.१३१ ॥\n\nतदन्ते शाश्वतं स्थानं गमिष्यसि न संशयः ।\n\nतस्य पूर्वतटाकस्य चाग्नेय्यां दिशि विद्यते ॥ १,१२.१३२ ॥\n\nकदम्बेश्वरदेवोऽपि वृक्षः कादम्बकोऽग्रतः ।\n\nतत्र पत्राणि चादाय कटुतैलेन लेपयेत् ॥ १,१२.१३३ ॥\n\nतद्बीजसंभवैस्तैलैर्लिम्पेद्वाथ पचेत्सुधीः ।\n\nतत्काष्ठैस्तानि मत्स्याः स्युस्ताम्रपात्रे विनिक्षिपेत् ॥ १,१२.१३४ ॥\n\nवर्ज्यमस्थि शिरः पुच्छं क्षौद्रसर्पिर्युतं भजेत् ।\n\nतत्सेवया भवेत्सिद्धो रुद्रतुल्यो महाबलः ॥ १,१२.१३५ ॥\n\nतद्वृक्षश्च नदीतीरे कुण्डलेशस्य सन्निधौ ।\n\nविद्यते पूर्ववद्युक्त्या सिद्धिर्भवति नान्यथा ॥ १,१२.१३६ ॥\n\nअस्त्युत्तरे पुष्पगिरिः कपोतेशश्च विद्यते ।\n\nत्रिः प्रदक्षिणमातन्यात्तस्य मूर्धानमाव्रजेत् ॥ १,१२.१३७ ॥\n\nखेचरत्वं भवेत्तस्य साधकस्य न संशयः ।\n\nतस्य पूर्वोत्तरे भागे छेदिकीद्वारकं स्थितं ॥ १,१२.१३८ ॥\n\nउदङ्मुखं विशेत्तत्र त्रिचापान्तरमादरात् ।\n\nमूषिकाकारपाषाणं तक्रे पिष्ट्वा पिबेन्नरः ॥ १,१२.१३९ ॥\n\nक्षिप्रं मूर्च्छा भवेत्तस्य जीवेद्ब्रह्मदिनत्रयं ।\n\nवेधयेत्सर्वलोहानि स्पर्शमात्रान्न संशयः ॥ १,१२.१४० ॥\n\nउपोष्य च दिवा नक्तं देवाग्रे सिद्धिमाप्नुयात् ।\n\nविद्यते देवतायुग्मं कपोतेश्वरदक्षिणे ॥ १,१२.१४१ ॥\n\nआ नाभिमात्रं निखनेद्देवताद्वयमध्यतः ।\n\nगोरोचनोपमास्तत्र पाषाणाः सन्ति तान्हरेत् ॥ १,१२.१४२ ॥\n\nपिष्ट्वा क्षौद्रघृताभ्यां च पिबेद्यः सोऽमरो भवेत् ।\n\nकपोतेशस्य वायव्ये निखनेद्धस्तमात्रकं ॥ १,१२.१४३ ॥\n\nतत्र पारावताकारपाषाणाः स्पर्शसंज्ञकाः ।\n\nदेवताराधनं कृत्वा तेषामेकं समाहरेत् ॥ १,१२.१४४ ॥\n\nऐशान्यां श्रीगिरीशस्य ह्यस्त्येव भृगुपातनं ।\n\nतत्समीपे दिव्यकुण्डं मृदं तस्मात्समाहरेत् ॥ १,१२.१४५ ॥\n\nगव्यपञ्चकयुक्तां तां धमेत्खदिरवह्निना ।\n\nतस्माल्लोहं पतेन्नीलं मध्वाज्याभ्यां प्रतापितं ॥ १,१२.१४६ ॥\n\nतत्सेचयेत्सप्तधौते तद्गोलं निक्षिपेन्मुखे ।\n\nविष्णुतुल्यो भवेत्सिद्धः सर्वज्ञः सर्वगः सुखी ॥ १,१२.१४७ ॥\n\nभृगुपातनशैलाग्रात्क्रोशे दधिकवाटकं ।\n\nअच्छतैलगिरिर्नाम्ना तदग्रे विद्यते सदा ॥ १,१२.१४८ ॥\n\nबिलं तत्पश्चिमे ह्यस्ति तन्मध्ये चापपञ्चके ।\n\nगते पश्येत्तत्र कुण्डं तत्र लाक्षासमं रसं ॥ १,१२.१४९ ॥\n\nअलाबुपात्रे गृह्णीयात्स सूतः कोटिवेधकः ।\n\nप्राकारश्चन्द्रगुप्तस्य श्रीगिरीशस्य पश्चिमे ॥ १,१२.१५० ॥\n\nतन्मध्ये विद्यते वेश्म चैत्यं तत्पूर्वतः स्थितं ।\n\nचैत्यात्पूर्वे शिला दिव्या मुद्गाभा स्पर्शसंज्ञका ॥ १,१२.१५१ ॥\n\nतत्रास्ते मोहनो दन्ती तमारुह्य समाहितः ।\n\nपृष्ठात्तस्य तृणं ग्राह्यं तत्सर्वं काञ्चनं भवेत् ॥ १,१२.१५२ ॥\n\nतद्गजस्योत्तरे पार्श्वे जानुदघ्नां खनेद्धरां ।\n\nजम्बूफलाभाः पाषाणाः स्पर्शसंज्ञा भवन्ति ते ॥ १,१२.१५३ ॥\n\nक्षितिं खनेद्गजस्याधो जानुमात्रं लभेत्ततः ।\n\nलक्षवेधकरा सिद्धा त्रिकोणे घुटिका परा ॥ १,१२.१५४ ॥\n\nमल्लिनाथस्य वायव्ये नत्वा देवह्रदः परः ।\n\nतीर्थं तत्रास्ति पाषाणा मुद्गाभाः स्पर्शसंज्ञः ॥ १,१२.१५५ ॥\n\nलिङ्गं कूर्मोपमं तत्र स्पर्शसंज्ञं शुभं प्रिये ।\n\nपूर्णिमायां कृत्तिकायां पूजयित्वा समाहरेत् ॥ १,१२.१५६ ॥\n\nतस्माद्गव्यूतियुगलात्स्मृता नीलवनी परा ।\n\nतस्या लिङ्गं च सलिलं नीलवर्णं प्रशस्यते ॥ १,१२.१५७ ॥\n\nअश्वाम्रकाकसङ्काशाः पाषाणाः स्पर्शवेधकाः ।\n\nदेवालयान्तर्निखनेज्जानुमात्रान्तराद्धरां ॥ १,१२.१५८ ॥\n\nमूषिकाकारपाषाणाः स्पर्शसंज्ञा भवन्ति ते ।\n\nश्रीगिरीशस्य नैरृत्यां ख्याता गुण्डीप्रभाख्यया ॥ १,१२.१५९ ॥\n\nतस्याग्रगर्ते पीताभां मृत्तिकां च पुटे दहेत् ।\n\nतस्यान्निःसरति स्वर्णं शुद्धदेवार्हकं परं ॥ १,१२.१६० ॥\n\nतत्रास्ते भृङ्गचूतोऽपि पूर्ववत्सिद्धिदायकः ।\n\nतथा तम्बीपुरे चास्ति तीर्थे च विपुले शुभं ॥ १,१२.१६१ ॥\n\nसदाफलं तु विख्यातं तस्याः पूर्वोत्तरे सुधीः ।\n\nश्रीगिरेर्नैरृते भागे महानन्देति विश्रुतः ॥ १,१२.१६२ ॥\n\nव्रजेद्घण्टापथेनैव तस्य पूर्वोत्तरे सुधीः ।\n\nतत्रास्ते कालकण्ठेशो नाम्नाग्रे तस्य कुण्डकं ॥ १,१२.१६३ ॥\n\nतत्रेन्द्रगोपसङ्काशं सिद्धिः सूतस्य विद्यते ।\n\nभवन्ति सप्त लोहानि स्वर्णं तप्तानि सेकतः ॥ १,१२.१६४ ॥\n\nऐशान्ये श्रीगिरीशस्य चास्ति श्रीमालिनीश्वरः ।\n\nतस्योत्तरदिशि ख्यातस्तूमापर्वतसंज्ञकः ॥ १,१२.१६५ ॥\n\nतस्याग्रे च त्रिशूलाभाः सन्ति दर्भाः शुभङ्कराः ।\n\nतदधो निखनेन्नाभिमात्रं नीलां मृदं हरेत् ॥ १,१२.१६६ ॥\n\nअक्षकाष्ठैः पचेत्तां च देवातिथ्यग्नये क्रमात् ।\n\nएकैकभागं कल्पेत चतुर्थांशं स्वयं भजेत् ॥ १,१२.१६७ ॥\n\nजीवेत्कल्पायुतं सिद्धो महाबलपराक्रमः ।\n\nइलेश्वरस्य निकटे तत्र कोटीश्वरः स्थितः ॥ १,१२.१६८ ॥\n\nपुष्पं पत्रं तदग्रेऽस्ति स्पर्शवेधकरं भवेत् ।\n\nतत्राचलेश्वरो देवः स्पर्शवेधकरः परः ॥ १,१२.१६९ ॥\n\nतस्य योजनमात्रे च दक्षिणे चामरेश्वरः ।\n\nततः स्वर्णशिला चास्ति तदूर्ध्वं नरमांसकं ॥ १,१२.१७० ॥\n\nगोमांसं वा क्षिपेत्काष्ठैर्बादरैर्ज्वालयेत्सुधीः ।\n\nप्रातः काञ्चनसङ्काशा दृश्यते सा शिला तदा ॥ १,१२.१७१ ॥\n\nप्रत्यग्रपुष्पवत्याश्च रजसा भावितांशुकं ।\n\nलोडयेत्तच्छिलायां च क्षिपेदल्पाम्बुपात्रके ॥ १,१२.१७२ ॥\n\nतस्य संस्पर्शमात्रेण लेहः स्यात्काञ्चनं परं ।\n\nश्रीगुरौ यत्र तत्रापि पिण्डभूमिस्थितोपलाः ॥ १,१२.१७३ ॥\n\nकर्षमात्रं तु तच्चूर्णं भक्षयेत्त्रिफला समं ।\n\nवलीपलितजिन्मासाज्जीवेदाचन्द्रतारकं ॥ १,१२.१७४ ॥\n\nश्रीगिरीन्द्रस्य नैरृत्यां पटाहकर्ण ईश्वरः ।\n\nतस्य पूर्वोत्तरे भागे पञ्चविंशतिचापके ॥ १,१२.१७५ ॥\n\nद्विहस्तमात्रोर्ध्वशिला खनेत्तत्र द्विहस्तकं ।\n\nशरावसंपुटाकारान्दृषदस्तान्समाहरेत् ॥ १,१२.१७६ ॥\n\nकुर्वीत तानग्निवर्णान्सिञ्च्यात्कूष्माण्डजैर्द्रवैः ।\n\nतन्मध्यान्नवनीतं तु दद्याद्देवाय भागकं ॥ १,१२.१७७ ॥\n\nभागैकमतिथेर्देयं भागमेकं स्वयं लिहेत् ।\n\nदिवा नक्तं भवेन्मूर्च्छा विनिद्रो भवति स्वयं ॥ १,१२.१७८ ॥\n\nवलीपलितसंवर्ज्यो जीवेद्वर्षायुतं नरः ।\n\nस्पर्शकान्तस्य सोपानं द्वितीयं भवति प्रिये ॥ १,१२.१७९ ॥\n\nतद्देवपार्श्वयोः सर्वे पाषाणाः श्वेतपीतकाः ।\n\nस्पर्शाः सर्वा भवन्त्येते तेषु चैकं समाहरेत् ॥ १,१२.१८० ॥\n\nप्राच्यां हि तस्य देवस्य समीपे कूपमस्ति च ।\n\nमण्डूकाभाश्च पाषाणाः सन्ति च स्पर्शसंज्ञकाः ॥ १,१२.१८१ ॥\n\nतस्येश्वरस्य चोदीच्यां लिङ्गाद्रिर्विद्यते महान् ।\n\nतदुत्तरस्यां दिश्यस्ति तटिनी पूर्ववाहिनी ॥ १,१२.१८२ ॥\n\nतटिन्याः पश्चिमाशायां पिङ्गाभं लिङ्गमस्ति हि ।\n\nपूर्णशैलोदकं कुण्डं तत्र स्यात्क्षणवेधकं ॥ १,१२.१८३ ॥\n\nद्वियोजने महेशस्य दक्षिणे चण्डिका स्थिता ।\n\nपिण्डिकाख्या सुविख्याता तस्या वायव्यकोणतः ॥ १,१२.१८४ ॥\n\nअन्धुरस्ति हि तन्मध्ये मुद्गवर्णास्तथोपलाः ।\n\nकेचित्पथ्यानिभाः सन्ति ते सर्वे स्पर्शसंज्ञकाः ॥ १,१२.१८५ ॥\n\nअत्रत्यानां च सर्वेषां स्पर्शानां विधिरुच्यते ।\n\nयदि स्थूलं पेषयेत्तं श्लक्ष्णं मूषान्तरेण हि ॥ १,१२.१८६ ॥\n\nकुर्यात्सर्वाणि लोहानि तस्यामावर्तयेत्प्रिये ।\n\nतत्सर्वं जायते स्वर्णं कुर्यादेवं यथेष्टकं ॥ १,१२.१८७ ॥\n\nसूक्ष्मश्चेत्सर्वलोहानां द्रुतानामन्तरे क्षिपेत् ।\n\nतत्स्पर्शात्सर्वलोहानि काञ्चनत्वं प्रयान्ति हि ॥ १,१२.१८८ ॥\n\nवायव्यां मल्लिनाथस्य तीर्थे सर्वेश्वराख्यकं ।\n\nतस्य दक्षिणदिग्भागे राजमार्गे द्वियोजने ॥ १,१२.१८९ ॥\n\nगते डोंगलिका तत्र दृश्यते तस्य मूर्धनि ।\n\nकृष्णधात्रीफलान्येव सन्ति तानि च भक्षयेत् ॥ १,१२.१९० ॥\n\nसप्तवासरपर्यन्तं आ तृप्तिं वज्रविग्रहः ।\n\nजरामरणनिर्मुक्तो जीवेत्कल्पशतत्रयं ॥ १,१२.१९१ ॥\n\nतस्माच्च दक्षिणे भागे काकलारीमहावने ।\n\nतत्रास्ते स्तम्बकदली प्रविशेत्तत्र साधकः ॥ १,१२.१९२ ॥\n\nक्रोशार्धमात्रं गच्छेच्च रसकुण्डं च दृश्यते ।\n\nअलाबुपात्रे संस्थाप्य कोटिवेधी भवेत्तु सः ॥ १,१२.१९३ ॥\n\nशिलामयो नीलवर्णः शिखण्डी तत्र दृश्यते ।\n\nतन्मुखाग्रेऽस्ति कुण्डं वितस्तिमात्रातिनीलकं ॥ १,१२.१९४ ॥\n\nशुष्कवंशं च तन्मध्ये क्षणं क्षिप्तं नवं भवेत् ।\n\nपत्रं पुष्पं दिनैकेन भवत्येव न संशयः ॥ १,१२.१९५ ॥\n\nतत्र प्रस्थं रसं क्षिप्त्वा तावन्मात्रं जलं हरेत् ।\n\nमधुतुल्यं पिबेत्तं च मूर्च्छा भवति तत्क्षणात् ॥ १,१२.१९६ ॥\n\nक्षणेन लब्धज्ञानः स्याज्जीवेद्युगसहस्रकं ।\n\nश्रीगिरेर्वह्निदिग्भागे घटिकासिद्धखेचरः ॥ १,१२.१९७ ॥\n\nअस्ति तस्य पुरो भूमौ पञ्चहस्तं खनेत्सुधीः ।\n\nबदराकारपाषाणा विद्यन्ते खगतिप्रदाः ॥ १,१२.१९८ ॥\n\nएकं वक्त्रे सदा धार्यं सिद्धैः खेगतिलिप्सुभिः ।\n\n<सिद्धिक्रमः>\n\nश्रीशैले सर्वसिद्धीनामुक्तानां विधिरुच्यते ॥ १,१२.१९९ ॥\n\nमन्त्रन्यासं पुरा कृत्वा पश्चाल्लक्षं जपेन्मनुं ।\n\nअघोरान्तेन वै शीघ्रं तत्तत्सिद्धिमवाप्नुयात् ॥ १,१२.२०० ॥\n\n<अथ न्यासः>\n\nओं ह्रीं महापर्वतवासिन्यै हृदयाय नमः ।\n\nओं ह्रीं ज्येष्ठायै शिरसे स्वाहा ।\n\nओं ह्रीं रौद्र्यै शिखायै वषट् ।\n\nओं ह्रीं कनककुण्डलिन्यै कवचाय हुं ।\n\nओं ह्रीं संजीविन्यै नेत्रेभ्यो वौषट् ।\n\nओं ह्रीं मालिन्यै अस्त्राय फट् ।\n\nओं हुं शिवाय नमः पादयोर्न्यसेत् ।\n\nओं वं वामदेवाय नमः जङ्घयोः ।\n\nओं पं पद्मिन्यै नमः गुह्ये ।\n\nओं कां कन्याकुमार्यै नमः नाभौ ।\n\nओं ग्लौं नमः कुक्षौ ।\n\nओं द्रां ह्रीं दुर्गायै नमः उरसि ।\n\nओं हुं विन्ध्यवासिन्यै नमः कण्ठमूले ।\n\nओं लं नमः ग्रीवायां ।\n\nओं ह्रीं श्रीं अष्टभुजायै नमः भुजयोः ।\n\nओं हुं सर्वतोमुखिन्यै नमः मुखे ।\n\nओं प्रकाशिकायै नमः नेत्रयोः ।\n\nओं महिषमर्दिन्यै नमः कर्णयोः ।\n\nओं ह्रां सर्वाङ्गसुन्दर्यै नमः मूर्ध्नि न्यसेत् ।\n\nएवं अङ्गरक्षां कृत्वा क्षेत्रं पूजयेत् ।\n\nओं ह्रीं श्रीं नमो भगवति सर्वेश्वरि देवि नमो मण्डलवासिनि क्रां क्रीं क्रूं हन हन पच पच मथ मथ शीघ्रं आवेशय शीघ्रमावेशय एह्येहि भुवनवन्दिते स्वाहा ।\n\nअनेन मन्त्रेण देवतामावाहयेत् ।\n\nओं ह्रां ह्रीं ह्रूं त्रिभुवनेश्वर्यै नमः सांनिध्यं कुरु कुरु स्वाहा ।\n\nअनेन मन्त्रेण तत्क्षेत्रदेवतां पूजयेत् ।\n\nओं कृष्णवर्णिनि अपरामुख्यै नमः पूर्वस्मिन् ।\n\nओं सुधावर्षिण्यै नमः आग्नेये ।\n\nओं पर्वताकृष्णवर्णिनीरौद्रमुख्यै नमः दक्षिणे ।\n\nओं बालार्कवर्णिनीमहालक्ष्म्यै नमः नैरृत्ये ।\n\nओं खं रक्तपर्वतवर्णिनी ।\n\nमहामहिषासुरमर्दिन्यै नमः पश्चिमे ।\n\nओं मां सर्ववर्णिनीहुङ्कारवाग्देव्यै नमः वायव्ये ।\n\nओं सिह्मवाहिन्यै नमः उत्तरे ।\n\nओं शिवाशिवाशिवात्रिशूलहस्तायै नमः ऐशान्ये ।\n\nओं ह्रां ह्रीं क्लीं मनोन्मन्यै नमः आकाशे ।\n\nओं ह्रां ह्रीं महामोहिन्यै नमः पाताले ।\n\nओं ह्रां ह्रीं ह्रूं ह्रैं ह्रों ह्रौं ह्रं महाविद्ये जम्भय जम्भय मोहय मोहय दर्शय दर्शय मूर्छय मूर्छय क्लीं मथ मथ आकर्षयाकर्षय हुं फट्स्वाहा ।\n\nमध्ये च पूजयेत् ।\n\nएवं न्यासं रक्षां पूजां कृत्वा तत्कर्मणि लक्षमेकं अघोरं जपेत् ।\n\nततः सिद्धिमवाप्नोति ।\n\nमन्त्रं यथा ।\n\nओं ह्रां ह्रीं ह्रं अघोरतर प्रस्फुर प्रस्फुर प्रकट प्रकट कह कह शम शम जात जात दह दह पातय पातय ओं ह्रैं ह्रां ह्रं अधोरास्त्राय फट् ।\n\nअमुं मन्त्रं लक्षं जपेत् ।\n\nततः स्वप्ने प्रत्यक्षीभूय देवता वरं ददाति ॥ १,१२.२०१ ॥\n\nâक्, १, १३\n\n<गन्धकः>\n\nश्रीभैरवी ।\n\nप्रणम्य शिरसा शम्भुमस्तौषीत्परमेश्वरी ।\n\nश्रुतं तव प्रसादेन दिव्यं सर्वरसायनं ॥ १,१३.१ ॥\n\nउत्पत्तिं गन्धकस्यापि जातिं संशोधनं तथा ।\n\nसेवां रसायनफलं क्रमाद्ब्रूहि महेश्वर ॥ १,१३.२ ॥\n\nश्रीभैरवः ।\n\nदेवि शृणु प्रवक्ष्यामि गन्धकस्य रसायनं ।\n\nश्वेतद्वीपे पुरा देवि लताकल्पद्रुमोज्ज्वले ॥ १,१३.३ ॥\n\nनानामणिगणाकीर्णे नानापुष्पफलाकुले ।\n\nसिद्धविद्याधरस्त्रीभिः किन्नर्यप्सरसां गणैः ॥ १,१३.४ ॥\n\nअनेकनिर्जरस्त्रीभिः क्रीडन्ती त्वं मदोल्लसा ।\n\nवेणुवीणाविनोदेन वाद्यनादैर्मनोहरैः ॥ १,१३.५ ॥\n\nतालैर्झल्लरिकाढक्कानिनादैः करतालकैः ।\n\nअत्यानन्देन देवेशि नृत्यन्ती त्वं सुरार्चिते ॥ १,१३.६ ॥\n\nतदा ऋतुमती जाता सुस्राव च रजो महत् ।\n\nसुगन्धिना तद्रजसा त्वद्वस्त्रं रक्ततां ययौ ॥ १,१३.७ ॥\n\nविहाय तद्रक्तवस्त्रं स्नात्वा क्षीरमहोदधौ ।\n\nअनेकामरकान्ताभिर्वृता कैलासमाव्रजः ॥ १,१३.८ ॥\n\nवायुना तद्रजोवस्त्रं क्षिप्तं क्षीरमहोदधौ ।\n\nमग्नं तत्रैव तद्वस्त्रं चिरकालं सुरेश्वरि ॥ १,१३.९ ॥\n\nमथ्यमानान्महाम्भोधेरमृतेन सहोद्भवं ।\n\nश्लाघ्येन निजगन्धेन मोदयन्नसुरान्सुरान् ॥ १,१३.१० ॥\n\nतेनैव नाम्ना ऊचुस्ते शक्राद्याः सुरपुङ्गवाः ।\n\nगन्धकोऽयं भवत्वस्य नाम्ना जातं तु मत्प्रिये ॥ १,१३.११ ॥\n\nचतुर्विधं शोणितं ते दिव्यं बलकरं परं ।\n\nसमर्थोऽयं गन्धकस्तु रसबन्धे च जारणे ॥ १,१३.१२ ॥\n\nरसेन्द्रे ये गुणाः सन्ति ते गुणाः सन्ति गन्धके ।\n\nइत्यूचुरिन्द्रप्रमुखा हृष्टा गन्धकगन्धतः ॥ १,१३.१३ ॥\n\nतदा प्रभृति लोकेऽस्मिन्ख्यातोऽयं गन्धकः प्रिये ।\n\nजपाकुसुमसङ्काशः क्षत्रियश्चोत्तमः प्रिये ॥ १,१३.१४ ॥\n\nपीतो वैश्यो मध्यमः स्याच्छ्वेतो विप्रोऽधमः स्मृतः ।\n\nकृष्णवर्णो भवेच्छूद्रः प्रिये स्यादधमाधमः ॥ १,१३.१५ ॥\n\nरक्तवर्णं लोहवेधि पीतवर्णं रसायनं ।\n\nश्वेतवर्णं च भैषज्ये कृष्णं कुष्ठादिलेपने ॥ १,१३.१६ ॥\n\n<गन्धकशुद्धिः>\n\nअथ वक्ष्ये गन्धकस्य शोधनं सिद्धिदायकं ।\n\nतिलपर्ण्यजमोदाश्च ब्राह्मी भृङ्गी च धुत्तुरः ॥ १,१३.१७ ॥\n\nएतेषां च रसैर्भाव्यं चूर्णितं गन्धकं दिनं ।\n\nकान्तपात्रे विनिक्षिप्य समांशाज्येन पाचयेत् ॥ १,१३.१८ ॥\n\nमृद्वग्निना तु तत्पक्त्वा ह्यजाक्षीरे विनिक्षिपेत् ।\n\nगोक्षीराज्यैः किंचिदूनं स्थाल्या वक्त्रं तु बन्धयेत् ॥ १,१३.१९ ॥\n\nस्वच्छांशुकेन बद्धस्य चूर्णं तदुपरि क्षिपेत् ।\n\nतदूर्ध्वं श्रावकं रुद्ध्वा तत्स्थाप्यं गर्तकान्तरे ॥ १,१३.२० ॥\n\nवनोत्पलैर्मृदुपुटं दत्त्वा द्रवति गन्धकं ।\n\nपुनश्च तिलपर्ण्याद्यैर्भावयेच्छोषयेत्त्रिधा ॥ १,१३.२१ ॥\n\nद्रावयेत्तत्समादाय मत्स्यपित्तेन सप्तधा ।\n\nभावयेज्जालिनीबीजचूर्णैस्तत्परिपेषयेत् ॥ १,१३.२२ ॥\n\nततो भृङ्गद्रवैर्भाव्यं सप्तकृत्वस्तपे खरे ।\n\nजलैः प्रक्षाल्य तत्सम्यक्शोषयेत्तत्पुनः पचेत् ॥ १,१३.२३ ॥\n\nमृद्वग्निना कान्तपात्रे घृताक्ते तु क्षणं ततः ।\n\nभृङ्गराजद्रवे क्षिप्त्वा शुद्धं तद्गन्धकं भवेत् ॥ १,१३.२४ ॥\n\nरसे रसायने योगे योज्यं सुखकरं भवेत् ।\n\n<गन्धकरसायनम्>\n\nपूर्वोक्तवद्देहशुद्धिं कुर्याद्वान्तिविरेचनैः ॥ १,१३.२५ ॥\n\nसुमुहूर्ते सुनक्षत्रे पूजयित्वा परं शिवं ।\n\nगणाधिपं क्षेत्रपालं श्रीगुरुं भिषजं क्रमात् ॥ १,१३.२६ ॥\n\nनिष्कैकं त्रिफलाचूर्णं निष्कमेकं च गुग्गुलुं ।\n\nगुञ्जोन्मेयं शुद्धगन्धं लिहेदेरण्डतैलतः ॥ १,१३.२७ ॥\n\nगुञ्जावृद्धिक्रमेणैव सेव्यं तत्प्रतिवासरं ।\n\nदिनषोडशपर्यन्तं गुञ्जाषोडशमात्रकं ॥ १,१३.२८ ॥\n\nतदा षोडशघस्रान्ते सेव्यं तत्प्रतिवासरं ।\n\nगुञ्जाषोडशिकोन्मेयं अपूर्वं त्रिफलां परं ॥ १,१३.२९ ॥\n\nएतस्मादधिका वृद्धिर्न कार्या सिद्धिलिप्सुना ।\n\nएवं मासप्रयोगेण कुष्ठमष्टादशं हरेत् ॥ १,१३.३० ॥\n\nतथा प्रमेहान्गुल्मानि कासश्वासक्षयज्वरान् ।\n\nव्रणान्भगन्दरादींश्चाशीतिवातोद्भवान्गदान् ॥ १,१३.३१ ॥\n\nमासद्वयप्रयोगेण बहुकान्तिं प्रयच्छति ।\n\nसर्वव्याधिप्रशमनं भवेन्मासत्रयात्प्रिये ॥ १,१३.३२ ॥\n\nततः षण्मासयोगेन वृद्धो यौवनमाप्नुयात् ।\n\nएवमब्दप्रयोगेण सिद्धो भवति शाम्भवि ॥ १,१३.३३ ॥\n\nतन्मूत्रमलयोगेन ताम्रं काञ्चनतां व्रजेत् ।\n\nविधिं च प्रतिषेधं च कुर्यात्पूर्वोक्तवत्सुधीः ॥ १,१३.३४ ॥\n\nरसादि पुण्यममलं यः सेवेत रसायनं ।\n\nस एव कृतकृत्यः स्याद्दैवतैरपि पूज्यते ॥ १,१३.३५ ॥\n\nसर्वतीर्थेषु संस्नातः सर्वव्रतफलान्वितः ।\n\nअश्वमेधादियज्ञानां सर्वेषां फलमाप्नुयात् ॥ १,१३.३६ ॥\n\nधन्यः पुण्यतमः श्रेष्ठः श्लाघनीयो मनीषिभिः ।\n\nस योगविज्ञः सर्वज्ञः सर्वानुग्राहकः प्रभुः ॥ १,१३.३७ ॥\n\nशुद्धः सर्वगतः शान्तः शूरः सत्वगुणोज्ज्वलः ।\n\nतस्य देहलयो नास्ति ह्यदृश्यः शिवतां व्रजेत् ॥ १,१३.३८ ॥\n\nâक्, १, १४\n\n<विषम्; विषोत्पत्तिः>\n\nश्रीभैरवी ।\n\nश्रुतं सर्वं मया देव दिव्यं सर्वरसायनं ।\n\nविषोत्पत्तिं च जातिं च सेवां वद च तत्फलं ॥ १,१४.१ ॥\n\nश्रीभैरवः ।\n\nक्षीरोदधौ मथ्यमाने मन्थनीकृतमन्दरैः ।\n\nसिद्धकिन्नरगुह्येन्द्रपिशाचोरगराक्षसैः ॥ १,१४.२ ॥\n\nब्रह्माद्यैरखिलैर्देवैरेकतो दनुजाधिपैः ।\n\nदैत्यैरन्यत्र विपुलैर्महाबलपराक्रमैः ॥ १,१४.३ ॥\n\nततो जातानि रत्नानि कौस्तुभादीनि कामगौः ।\n\nकल्पवृक्षो महालक्ष्मीरैरावतमहागजः ॥ १,१४.४ ॥\n\nउच्चैःश्रवास्तथा चेन्दुर्धन्वन्तरिभिषग्वरः ।\n\nअमृतं च लता दिव्या दिव्यसिद्धिप्रदायकाः ॥ १,१४.५ ॥\n\nमन्दरभ्रमणश्रान्तनागराजमुखात्ततः ।\n\nविषज्वाला समुत्पन्ना तीव्रा लोकभयंकरी ॥ १,१४.६ ॥\n\nममज्ज क्षीरजलधावत्यन्तमथनात्पुनः ।\n\nकालकूटं महाक्ष्वेडं कल्पान्तयमसन्निभं ॥ १,१४.७ ॥\n\nसंवर्ताग्निप्रतीकाशं वीक्ष्य भीताः सुरास्तदा ।\n\nममान्तिकं समाजग्मुः स्तुवन्तो दीनमानसाः ॥ १,१४.८ ॥\n\nस्वामिन्सर्वोत्तम त्राहि शरणागतपालक ।\n\nइत्यादि बहुधा स्तोत्रं कुर्वाणास्ते सुरासुराः ॥ १,१४.९ ॥\n\nअहं स्मितमुखं कृत्वा कालकूटं तदापिबं ।\n\nतत्र तत्रावशिष्टं तद्बहुधा समभूद्भुवि ॥ १,१४.१० ॥\n\nक्वचिन्मूलस्वरूपेण क्वापि त्वग्रूपतः प्रिये ।\n\nकुत्रापि पर्णरूपेण तोयरूपेण कुत्रचित् ॥ १,१४.११ ॥\n\nएवं बहुविधं जातं तत्र तत्र विषं गतं ।\n\nतेषां श्रेष्ठं कन्दविषमष्टादशविषं प्रिये ॥ १,१४.१२ ॥\n\n<पोइसोनःः १० किन्द्स्>\n\nक्रमाद्भेदं प्रवक्ष्यामि कालकूटं च दर्दुरं ।\n\nहालाहलं मेषशृङ्गं मोहदं ग्रन्थि कर्कटं ॥ १,१४.१३ ॥\n\nरक्तशृङ्गि हरिद्रं च केसरं दशमं स्मृतं ।\n\nएते दशविधाः क्ष्वेडा न प्रयोज्या रसायने ॥ १,१४.१४ ॥\n\n<पोइसोनःः ८ किन्द्स्>\n\nश्वेतशृङ्गी वत्सनाभं सर्षपं शृङ्गि वालुकं ।\n\nमुस्तकं सक्तुकं देवि चाष्टमं कर्दमं भवेत् ॥ १,१४.१५ ॥\n\nरसायने योजनीयास्त्वष्टौ भेदाः प्रकीर्तिताः ।\n\nकालकूटं काकचञ्चुप्रभं दर्दुरसन्निभं ॥ १,१४.१६ ॥\n\nदर्दुरं नीलवर्णं च हालाहलविषं समं ।\n\nमेषशृङ्गी तु मेषस्य शृङ्गाभं मोहदं पुनः ॥ १,१४.१७ ॥\n\nरक्तनीलप्रभं देवि ग्रन्थिकं ग्रन्थिसंयुतं ।\n\nकर्कटं कपिलाभं च रक्तशृङ्गि महाविषं ॥ १,१४.१८ ॥\n\nकृष्णपिङ्गं च रक्ताभं हरिद्राभं हरिद्रकं ।\n\nकेसरं पद्मकिञ्जल्कप्रभं दशविधं त्विति ॥ १,१४.१९ ॥\n\nश्वेतशृङ्गीभदन्ताभं वत्सनाभं च पाण्डुरं ।\n\nसर्षपाकृतिभिर्युक्तं बिन्दुभिः सर्षपं भवेत् ॥ १,१४.२० ॥\n\nशृङ्गी शृङ्गाकृतिर्ज्ञेयो वालुकं वालुकाकृति ।\n\nमुस्ताकृतिर्मुस्तकं स्याच्छ्वेतवर्णं तु सक्तुकं ॥ १,१४.२१ ॥\n\nमधूच्छिष्टाकृतिर्देवि कर्दमं विषमुत्तमं ।\n\nविषखण्डेषु भग्नेषु दृश्यन्ते येषु बिन्दवः ॥ १,१४.२२ ॥\n\nश्वेतरक्तपीतवर्णाः कृष्णा विप्रादयः क्रमात् ।\n\nश्वेता रसायने रक्ता वश्ये पारदकर्मणि ॥ १,१४.२३ ॥\n\nक्षुद्रकर्मणि पीताः स्युः कृष्णवर्णास्तु मारणे ।\n\nविषं युक्त्यामृतं देवि तदयुक्त्या विषं भवेत् ॥ १,१४.२४ ॥\n\nतस्माद्युक्त्या विषं सेव्यमयुक्त्या न कदाचन ।\n\nरसाभ्रहेमकान्तानां वीर्येण सदृशं विषं ॥ १,१४.२५ ॥\n\n<विषशुद्धिः>\n\nरक्तसर्षपतैलेन लिप्ते वस्त्रे च बन्धयेत् ।\n\nत्रिदिनान्ते समुद्धृत्य टङ्कणेन समं विषं ॥ १,१४.२६ ॥\n\nमर्दयेच्छ्लक्ष्णचूर्णं तत्कारयेच्च विशुध्यति ।\n\nरोगे रसायने योज्यं सिद्धिदं स्याद्वरानने ॥ १,१४.२७ ॥\n\n<विषरसायनम्>\n\nशुद्धदेहो विरेकाद्यैः पथ्याशी विषभुग्भवेत् ।\n\nक्रमेण सेवनीयं तत्सर्षपं राजसर्षपं ॥ १,१४.२८ ॥\n\nमुद्गव्रीहियवा माषा गुञ्जामात्रं परावधिः ।\n\nशर्करासहितं सेव्यं क्ष्वेलं तदमृतं भवेत् ॥ १,१४.२९ ॥\n\nकट्वम्ललवणास्त्याज्या व्यायामोष्णातपादयः ।\n\nतैलसर्षपखाद्याश्च वर्ज्या विषरसायने ॥ १,१४.३० ॥\n\nगव्यं क्षीरं घृतं तक्रं स्निग्धं दधि च शर्करा ।\n\nसेव्या स्वादुरसद्रव्या नोचेद्विकृतिकारणं ॥ १,१४.३१ ॥\n\n<विषोपद्रवास्तच्चिकित्सा च>\n\nमात्रया सेवितं क्ष्वेलं अमृतं भवति प्रिये ।\n\nअतिमात्रं यदि भवेदमृतं च विषायते ॥ १,१४.३२ ॥\n\nप्रमादादतिमात्रं चेत्तदा वेगा भवन्ति च ।\n\nकष्टं प्रथमवेगे स्याद्वेपथुश्च द्वितीयके ॥ १,१४.३३ ॥\n\nतृतीये च तृषा दाहश्चतुर्थे गतिभञ्जनं ।\n\nफेनिलास्यः पञ्चमे स्यात्षष्ठे कन्धरभञ्जनं ॥ १,१४.३४ ॥\n\nसप्तमे च निरुत्थानं मरणं चाष्टमे भवेत् ।\n\nतस्माच्छीघ्रं प्रतीकारः करणीयो वरानने ॥ १,१४.३५ ॥\n\nकिंचिन्मात्राधिकं क्ष्वेलं नानारोगान्करोति तत् ।\n\nभ्रान्तिविस्मृतिशूलानि वान्त्यतीसारकं परं ॥ १,१४.३६ ॥\n\nस्वरसादं गद्गदत्वं दाहं दृष्टिभ्रमं तथा ।\n\nकर्णरुक्श्वासकासादीनन्यान्वातोद्भवान्गदान् ॥ १,१४.३७ ॥\n\nयदातिमात्रं चिह्नानि दृश्यन्ते वपुषि प्रिये ।\n\nतदा तु टङ्कणं निष्कं आज्यं चापि चतुर्गुणं ॥ १,१४.३८ ॥\n\nपेयं तत्परिहारार्थं जलैर्वा तण्डुलीयकं ।\n\nमज्जां वा पुत्रजीवस्य फलान्निष्कं जलान्वितं ॥ १,१४.३९ ॥\n\nतुत्थं पणद्वयोन्मेयं नृमूत्रैर्वा हरिद्रकं ।\n\nवचां वा देवदालीं वा सर्पाक्षीं वाथ सार्बुणीं ॥ १,१४.४० ॥\n\nपटोलीं गिरिपर्णीं नृमूत्रैर्विषजित्पृथक् ।\n\nलां यां वां हां चतुर्वर्णैर्गारुडं संपुटीकृतं ॥ १,१४.४१ ॥\n\nस्तम्भस्तोभननिर्वाहनिर्विषीकरणं तथा ।\n\nलां प्रों लां अनेन मन्त्रेण स्तम्भनं ।\n\nशीतजलघटं अभिमन्त्र्य विषातुरस्य मस्तके जलं ढालयेत् ।\n\nविषं नाक्रामति ।\n\nयां प्रों यां अनेन स्तोभनमन्त्रेण विषातुरस्य शिखिनमन्धयेत् ।\n\nवां प्रों वां अनेन निर्वाहमन्त्रेणार्कदण्डं वा धुत्तूरकाष्ठदण्डं वाभिमन्त्र्य विषातुरस्य सर्वाङ्गं स्पृष्ट्वा विषं निर्वाहयेत् ।\n\nहां प्रों हां अनेन निर्विषीकरणमन्त्रेण निर्विषीकरणार्थं विषातुरस्य सर्वाङ्गं दण्डेनापामार्जयेत्स्वस्थो भवति ।\n\nजीर्णं क्ष्वेलं शरीरे चेत्पित्तान्तं वमनं प्रिये ॥ १,१४.४२ ॥\n\nआमान्तं रेचनं कार्यं तण्डुलीयकमूलभुक् ।\n\nसेवेत मांसं सघृतं विषदोषहरं भवेत् ॥ १,१४.४३ ॥\n\nपूर्वोक्तमात्रासेवी यो महाव्याधेर्विमुच्यते ।\n\nदेवि षण्मासयोगेन जरापलितखण्डनं ॥ १,१४.४४ ॥\n\nसंवत्सरोपयोगेन जीवेच्चन्द्रार्कतारकं ।\n\nहिमशीतवसन्तेषु योज्यं विषरसायनं ॥ १,१४.४५ ॥\n\nग्रीष्मवर्षशरत्स्वेतन्न प्रयोज्यं कदाचन ।\n\nवातस्थविरगर्भिण्यः क्षुत्तृड्घर्माध्वपीडिताः ॥ १,१४.४६ ॥\n\nनपुंसका गदक्षीणाः पित्तक्रोधाधिकास्तथा ।\n\nयक्ष्मिणो नैव योग्याः स्युः सदा विषरसायने ॥ १,१४.४७ ॥\n\nâक्, १, १५\n\n<दिव्यौषधिरसायनानि>\n\nश्रीभैरवी ।\n\nमलमायाविहीनेश जराजन्मगदापह ।\n\nत्वत्प्रसादेन विदितं रसादीनां रसायनं ॥ १,१५.१ ॥\n\nइतःपरमपि स्वामिन्शुश्रूषे किमपि प्रभो ।\n\nसुखोपायोपयोग्यं च दिव्यौषधिरसायनं ॥ १,१५.२ ॥\n\nब्रूहि मे तद्विधं दिव्यं सर्वसिद्धिप्रदायकं ।\n\nश्रीभैरवः ।\n\n<१. ब्रह्मकल्पः; ब्रह्मवृक्षतैलकल्पः>\n\nवक्ष्यामि ब्रह्मवृक्षादि दिव्यौषधिरसायनं ॥ १,१५.३ ॥\n\nतत्रादौ ब्रह्मवृक्षस्य शृणु देवि रसायनं ।\n\nब्रह्मवृक्षस्य बीजानि विदध्यान्निस्तुषाणि च ॥ १,१५.४ ॥\n\nपरिशोष्यातपे तीव्रे सूक्ष्मचूर्णानि कारयेत् ।\n\nधात्रीफलेन सप्ताहं भावयेत्पयसाथवा ॥ १,१५.५ ॥\n\nचक्रयन्त्रे क्षिपेत्तानि ततस्तत्तैलमाहरेत् ।\n\nइत्थमुत्थापितं तैलं दोषघ्नं च रसायनं ॥ १,१५.६ ॥\n\nब्रह्मबीजजतैलस्य प्रस्थमाज्यं च तत्समं ।\n\nनिक्षिप्तं स्निग्धभाण्डे च धान्यराशौ विनिक्षिपेत् ॥ १,१५.७ ॥\n\nमासार्धमासं देवेशि तस्मात्तैलं समाहरेत् ।\n\nशुद्धदेहो विरेकाद्यैरर्चिताग्निगुरुद्विजः ॥ १,१५.८ ॥\n\nद्विपलं च गवां क्षीरं तत्तैलं निष्कमात्रकं ।\n\nसंमिश्र्य च पिबेत्प्रातः पथ्याशी स्याज्जितेन्द्रियः ॥ १,१५.९ ॥\n\nएवं द्वितीयेऽपि दिने ह्येकाहान्तरिते क्रमात् ।\n\nनिष्कवृद्धिर्भवेदेवं यावत्षोडशनिष्ककं ॥ १,१५.१० ॥\n\nएतत्तैलस्य परमा मात्रा ह्यस्यैवं ईरिता ।\n\nपीतमात्रे क्षणं मूर्च्छा जायते सिञ्चयेन्मुखं ॥ १,१५.११ ॥\n\nप्रबुद्धे सघृतं दद्याद्दुग्धान्नं शर्करान्वितं ।\n\nएवं तैलोपयोगेन मासाज्ज्ञानी भवेन्नरः ॥ १,१५.१२ ॥\n\nसकृद्ग्राही सुकान्तश्च षोडशाब्द इव स्थितः ।\n\nद्वितीये नागबलवान्सर्वव्याधिविवर्जितः ॥ १,१५.१३ ॥\n\nइन्द्रोपमबलो धीरश्चतुर्थे मासि च क्रमात् ।\n\nवज्रदेहो दिव्यदृष्टिः पञ्चमे खेचरो भवेत् ॥ १,१५.१४ ॥\n\nअणिमादिगुणोपेतः सर्वगः सर्वकालिकः ।\n\nषष्ठे मासि स्वयं स्रष्टा भोक्ता हर्ता त्रिमूर्तिवत् ॥ १,१५.१५ ॥\n\nवर्षैकसेवनाद्देवि भवेत्साक्षात्सदाशिवः ।\n\nयावत्तैलोपजीवी स्यात्तावत्क्षीरौदनाशनः ॥ १,१५.१६ ॥\n\nवमनादिविशुद्धाङ्गः कृत्वा वैद्यद्विजार्चनं ।\n\nप्रातर्गोक्षीरकुडुबं तैलं किंशुकबीजजं ॥ १,१५.१७ ॥\n\nकुडुबं पूर्ववज्जातमेकीकृत्य द्वयं पिबेत् ।\n\nतत्पानमात्रे मूर्छा स्यात्कुर्यात्तं भस्मशायिनं ॥ १,१५.१८ ॥\n\nसप्तरात्रे प्रबुद्धः स्याद्बद्धवच्छयने स्थितः ।\n\nनाङ्गानि चालयेदेष जायते विचलेक्षणः ॥ १,१५.१९ ॥\n\nतैले जीर्णे समापन्ने संज्ञा भवति भैरवि ।\n\nगोक्षीरं तस्य दातव्यं प्रत्यहं दशवासरं ॥ १,१५.२० ॥\n\nस त्वचं च त्यजेद्देहात्कञ्चुकं भुजगो यथा ।\n\nक्षीराहारी भवेन्नित्यमेकविंशतिवासरं ॥ १,१५.२१ ॥\n\nवाचां पतिर्भवेद्धीरः श्रुतं धारयते क्षणात् ।\n\nदूरश्रावी दिव्यदृष्टिर्जीवेद्ब्रह्मदिनं सुधीः ॥ १,१५.२२ ॥\n\n<ब्रह्मवृक्षपल्लवकल्पः>\n\nपुण्यर्क्षे ब्रह्मवृक्षस्य पल्लवानि समाहरेत् ।\n\nक्रिमिकीटविहीनानि कोमलानि शुभानि च ॥ १,१५.२३ ॥\n\nआतपे शोषयेत्तीव्रे चूर्णितं वस्त्रगालितं ।\n\nकुर्यान्नूतनभाण्डे च निक्षिपेच्च प्रयत्नतः ॥ १,१५.२४ ॥\n\nवमनाद्यैर्विशुद्धाङ्गो ब्रह्मचारी जितेन्द्रियः ।\n\nक्षाराम्लवर्जिताहारः क्षीरशाल्यन्नभोजनः ॥ १,१५.२५ ॥\n\nकोष्णं जलं पिबेन्नित्यं निवाते शयनं भजेत् ।\n\nकर्षमात्रं च सेवेत मासं गोतक्रसंयुतं ॥ १,१५.२६ ॥\n\nद्वितीये च तृतीये च वृद्धिः कर्षाधिका क्रमात् ।\n\nएवं षोडशमासान्तं सतक्रं कुडुबं पिबेत् ॥ १,१५.२७ ॥\n\nएवं नित्योपसेवी यः कुञ्चितस्निग्धकुन्तलः ।\n\nमत्तमातङ्गबलवान्जीवेद्ब्रह्मदिनं नरः ॥ १,१५.२८ ॥\n\n<ब्रह्मवृक्षपुष्पकल्पः>\n\nब्रह्मवृक्षस्य पुष्पाणि छायायां शोषयेत्सुधीः ।\n\nचूर्णयेद्गालयेद्वस्त्रे नवभाण्डे विनिक्षिपेत् ॥ १,१५.२९ ॥\n\nविंशत्पलं पुष्पचूर्णं चतुर्विंशतिगोघृतं ।\n\nपलमेकत्र संमिश्रं धान्यराशौ निवेशयेत् ॥ १,१५.३० ॥\n\nतदुद्धरेच्च मासान्ते कृत्वा भागांश्चतुर्दश ।\n\nएकैकं प्रत्येकं सेव्यमेवं मासत्रयं भवेत् ॥ १,१५.३१ ॥\n\nभुञ्जीत शुल्बपात्रे च लवणाम्लादिवर्जितं ।\n\nपायसाशी कषायं तृषार्तः खादिरं पिबेत् ॥ १,१५.३२ ॥\n\nत्रिमासाज्जायते गात्रं वज्रवन्नात्र संशयः ।\n\nनागायुतबलो धीरो वायुवेगगतिर्भवेत् ॥ १,१५.३३ ॥\n\nअस्य वर्षोपयोगेन पुरीषमपि मूत्रकं ।\n\nवेधयेत्सर्वलोहानि काञ्चनानि च कारयेत् ॥ १,१५.३४ ॥\n\nजीवेद्ब्रह्मदिनं साक्षाद्दैवतैः सह मोदते ।\n\n<ब्रह्मवृक्षबीजकल्पः>\n\nब्रह्मवृक्षस्य बीजानि चूर्णयेन्निक्षिपेद्घटे ॥ १,१५.३५ ॥\n\nमध्वाज्यशर्करायुक्तं धान्यराशौ विनिक्षिपेत् ।\n\nमासादूर्ध्वं समाहृत्य प्रत्यहं कर्षमात्रकं ॥ १,१५.३६ ॥\n\nउपयुञ्जीत शुद्धात्मा गोक्षीरं च पिबेदनु ।\n\nयावत्पलं भवेद्वृद्धिस्तावदेवाधिकं न हि ॥ १,१५.३७ ॥\n\nएवं संवत्सरात्सिद्धिर्जायते मृत्युवर्जिता ।\n\nजीवेद्ब्रह्मदिनं शुद्धो मतङ्गजबलोपमः ॥ १,१५.३८ ॥\n\n<ब्रह्मवृक्षवल्कलकल्पः>\n\nसूक्ष्मचूर्णं प्रकुर्वीत ब्रह्मवृक्षस्य वल्कलं ।\n\nभावयेद्गव्यपयसा पलं चानुदिनं पिबेत् ॥ १,१५.३९ ॥\n\nजितेन्द्रियश्च पथ्याशी भवेदा वत्सरं सुधीः ।\n\nदशवर्षसहस्राणि जीवेत्सिद्धो भवेद्ध्रुवं ॥ १,१५.४० ॥\n\n<ब्रह्मवृक्षनिर्यासकल्पः>\n\nब्राह्मी च मधुकं साज्यं निर्यासं ब्रह्मवृक्षजं ।\n\nसमभागानि सेवेत पलं चानुपिबेत्पयः ॥ १,१५.४१ ॥\n\nएवमेकाब्दयोगेन शुभंयुदर्शनः शुचिः ।\n\nजीवेद्ब्रह्मदिनं ज्ञानी वलीपलितवर्जितः ॥ १,१५.४२ ॥\n\n<ब्रह्मवृक्षपञ्चाङ्गकल्पः>\n\nपञ्चाङ्गं ब्रह्मवृक्षस्य विधिवत्तत्समाहरेत् ।\n\nछायाशुष्कं प्रकुर्वीत चूर्णितं पटशोधितं ॥ १,१५.४३ ॥\n\nकर्षमात्रं लिहेच्छुद्धः क्षौद्राज्याभ्यां दिनोदये ।\n\nवलीपलितनिर्मुक्तो वत्सराज्जायते नरः ॥ १,१५.४४ ॥\n\n<ब्रह्मवृक्षमूलगुप्तधात्रीकल्पः>\n\nअतिस्थूलतरं दीर्घं भेदयेद्ब्रह्मभूरुहं ।\n\nमूले त्रिहस्तशेषं च तदग्रे गर्तं आरचेत् ॥ १,१५.४५ ॥\n\nधात्रीफलानि पक्वानि तत्र सम्पूरयेत्प्रिये ।\n\nतच्छिन्नकाष्ठशेषेण तद्गर्तं च निरोधयेत् ॥ १,१५.४६ ॥\n\nकुशैः संवेष्टयेत्सम्यगा मूलाग्रं च लेपयेत् ।\n\nमृद्गोमयाभ्यां मतिमांस्ततो वस्त्रेण वेष्टयेत् ॥ १,१५.४७ ॥\n\nपुनर्मृद्गोमयाभ्यां च लेपयेच्छोषयेत्सुधीः ।\n\nसम्यक्शुष्के च परितः करीषैः परिपूरयेत् ॥ १,१५.४८ ॥\n\nदहेत्तं शीतलीभूते सान्द्रं तत्फलमाहरेत् ।\n\nभाण्डे क्षौद्राज्यभरिते क्षिपेद्धात्रीफलं च तत् ॥ १,१५.४९ ॥\n\nभूगृहे वा निवाते वा प्रदेशे च वसन्सुखी ।\n\nयथेष्टं भक्षयेन्नित्यं क्षीराहारी जितेन्द्रियः ॥ १,१५.५० ॥\n\nषण्मासात्पश्यति छिद्रं निधानानि च भूतले ।\n\nत्यजेत्त्वचं सर्प इव जीवेद्ब्रह्मयुगं नरः ॥ १,१५.५१ ॥\n\n<२. श्वेतब्रह्मवृक्षकल्पः; श्वेतब्रह्मवृक्षपञ्चाङ्गकल्पः>\n\nचूर्णयेच्छ्वेतपालाशपञ्चाङ्गं शोषयेत्प्रिये ।\n\nछायायां वस्त्रगलितं मधुना च लिहेत्प्रिये ॥ १,१५.५२ ॥\n\nकर्षमात्रं त्रिमासान्तर्जरामृत्युं जयेन्नरः ।\n\nसंवत्सराच्च ब्रह्मायुः सिद्धः सर्वगतो भवेत् ॥ १,१५.५३ ॥\n\n<श्वेतब्रह्मबीजकल्पः>\n\nश्वेतपालाशबीजानि चैकैकानि समाहरेत् ।\n\nअजाघृतेनानुदिनं मासान्मृत्युं जरां जयेत् ॥ १,१५.५४ ॥\n\nसंवत्सराद्ब्रह्मयुगं जीवेत्सिद्धिपुरोगमः ।\n\nये प्रोक्ता रक्तपालाशतैलत्वक्पर्णकादिषु ॥ १,१५.५५ ॥\n\nते गुणाः श्वेतपालाशे सन्ति साधकसिद्धिदाः ।\n\n<ब्रह्मवृक्षकल्पसिद्धिः>\n\nवक्ष्यामि ब्रह्मवृक्षस्य कल्पसिद्धिं मनुं ॥ १,१५.५६ ॥\n\nओं ह्रीं अमृतं कुरु कुरु अमृतमालिन्यै नमः ।\n\nपूर्वं विंशतिसाहस्रं पुरश्चरणमाचरेत् ।\n\nसुधाकुम्भवराक्षस्रग्ज्ञानमुद्रां करांबुजैः ॥ १,१५.५७ ॥\n\nबिभ्राणां मौक्तिकं पाशं ध्यायेदमृतमालिनीं ।\n\nग्रहणेऽष्टोत्तरशतं भक्षयेत्सप्तवारकं ॥ १,१५.५८ ॥\n\nचन्द्रसूर्योपरागादिकालेष्वष्टसहस्रकं ।\n\nमन्त्रं विना न सिद्धिः स्यात्कल्पकोटिशतैरपि ॥ १,१५.५९ ॥\n\nसमन्त्रे शीघ्रसिद्धिः स्याच्चरेन्मन्त्रपुरःसरः ।\n\n<३. मुण्डीकल्पः>\n\nअथ मुण्डीं प्रवक्ष्यामि साधकेष्टार्थदायिनीं ॥ १,१५.६० ॥\n\nचतुर्विधा भवेत्च रक्ता पीता सितासिता ।\n\nपुष्यार्के पूर्णमास्यां वा रेवत्यां श्रवणेऽपि वा ॥ १,१५.६१ ॥\n\nउपरागादिकाले वा सिद्धयोगेषु वा हरेत् ।\n\nकैदारीं मुण्डिनीं तां च बलिपूजनपूर्वकं ॥ १,१५.६२ ॥\n\nसमाहरेत्कृतस्नानो मौनी मन्त्रं समुच्चरन् ।\n\nओं अमृतोद्भवाय अमृतं कुरु कुरु स्वाहा ह्रीं सः ।\n\nमन्त्रं द्वादशसाहस्रं पुरश्चर्यां समाचरेत् ॥ १,१५.६३ ॥\n\nमूलं नालं फलं पुष्पं पत्रं पञ्चाङ्गं ईरितं ।\n\nस पञ्चाङ्गं हरेन्मुण्डीं सम्यक्शीतेन वारिणा ॥ १,१५.६४ ॥\n\nप्रक्षाल्य शोषयेत्तां च छायायां चूर्णयेत्ततः ।\n\nवस्त्रेण शोधयेत्कुम्भे नूतने स्थापयेत्क्रमात् ॥ १,१५.६५ ॥\n\nविशुद्धदेहस्तच्चूर्णं कर्षं गोपयसा सह ।\n\nपिबेज्जीर्णे च भैषज्ये घृतमादौ पिबेन्नरः ॥ १,१५.६६ ॥\n\nततो भुञ्जीत लवणतैलाम्लादिविवर्जितं ।\n\nघृतपक्वं समधुरं षष्टिकान्नं पयोऽधिकं ॥ १,१५.६७ ॥\n\nषण्मासाज्जायते सिद्धिस्त्वचं सर्प इव त्यजेत् ।\n\nपलितादिविनिर्मुक्तो दिव्यदृष्टिर्दृढं वपुः ॥ १,१५.६८ ॥\n\nमत्तनागबलो धीरो युवा दर्पविग्रहः ।\n\nसंवत्सरात्सर्वसिद्धिर्भवेद्ब्रह्मायुषो नरः ॥ १,१५.६९ ॥\n\nघृतोपयुक्ता सा मुण्डी पूर्वफलदा भवेत् ।\n\n<४. देवदालीकल्पः>\n\nअथ वक्ष्याम्यहं देवि देवदालीरसायनं ॥ १,१५.७० ॥\n\nश्वेता कृष्णा च पीता च देवदाली त्रिधा मता ।\n\nश्वेता रोगप्रशमनी कृष्णा पीता विशेषतः ॥ १,१५.७१ ॥\n\nरसायने च फलदा लोहकर्मणि पार्वति ।\n\nचन्द्रसूर्योपरागेषु पूर्णिमायां सुरार्चिते ॥ १,१५.७२ ॥\n\nत्रयोदश्यां कृष्णपक्षे पञ्चम्यां वा यथाविधि ।\n\nशुभाहे शुभनक्षत्रे चाहरेन्मन्त्रपूर्वकं ॥ १,१५.७३ ॥\n\nओं अमृतगणरुद्रगणान्ताय स्वाहा ।\n\nअष्टोत्तरशतं जप्त्वा बलिपूर्वं समाहरेत् ।\n\nओं नमो भगवते रुद्राय फट्स्वाहा ।\n\nसाधकस्य शिखाबन्धनमन्त्रः ।\n\nदेवदाल्याश्च पञ्चाङ्गं छायायां शोषयेत्सुधीः ॥ १,१५.७४ ॥\n\nवस्त्रेण शोधयेत्सम्यग्गव्यक्षीरेण भक्षयेत् ।\n\nपचेत्तां लौहपात्रेण ततो मन्दाग्निना सुधीः ॥ १,१५.७५ ॥\n\nमध्वाज्याभ्यां लिहेत्कर्षं शुद्धात्मा सप्तवासरं ।\n\nतस्य दिव्या भवेत्प्रज्ञा रोगहृन्माससेवया ॥ १,१५.७६ ॥\n\nद्विमासभक्षणेनैव निध्यादिं पश्यति ध्रुवं ।\n\nधात्रीफलरसं क्षौद्रं देवदालीरसं घृतं ॥ १,१५.७७ ॥\n\nप्रत्येकं कर्षमात्रं स्यात्प्रत्यहं च पिबेल्लघु ।\n\nएकविंशद्दिनादूर्ध्वं मेधावी श्रुतधारकः ॥ १,१५.७८ ॥\n\nपञ्चाङ्गं चूर्णयेद्देवदाल्या वस्त्रेण शोधयेत् ।\n\nशिवाम्बुना वा पयसा गोमूत्रैर्वा पिबेत्सदा ॥ १,१५.७९ ॥\n\nपूर्ववत्सिद्धिदा सा स्यात्सर्वकुष्ठापहारिणी ।\n\nकामिलाप्लीहपवनशूलं हन्ति भगन्दरान् ॥ १,१५.८० ॥\n\nतद्रसो गन्धकोपेतः सर्वलोहं विलापयेत् ।\n\nबध्नाति च रसं सम्यक्समं मूर्छति तत्क्षणात् ॥ १,१५.८१ ॥\n\nगन्धर्वलज्जागान्धारीदेवदालीरसस्तथा ।\n\nलेपनं मेषतैलेन स्तम्भयेदग्निमुज्ज्वलं ॥ १,१५.८२ ॥\n\nबीजानि देवदाल्याश्च सगुडानि च मर्दयेत् ।\n\nतेन वर्तिं प्रकुर्वीत अर्शोघ्नी स्याद्गुदाङ्कुरे ॥ १,१५.८३ ॥\n\nरसेन देवदाल्याश्च नयनं त्वञ्जयेन्नरः ।\n\nपश्यत्यसौ भूतजालं तस्मै सर्वं प्रयच्छति ॥ १,१५.८४ ॥\n\nघृतं धात्रीफलरसं देवदालीरसं मधु ।\n\nरसं च लक्ष्मणायाश्च सर्वमेकपलं पिबेत् ॥ १,१५.८५ ॥\n\nत्रिदिनं ऋतुकाले तु स्त्रीणां पुत्रप्रदायकं ।\n\nदेवदालीरसं क्षीरं मध्वाज्याभ्यां समं लिहेत् ॥ १,१५.८६ ॥\n\nपुंसः कोमलबीजानां बीजं गर्भप्रदं भवेत् ।\n\nभृङ्गराड्वाकुची वह्निः सर्पाक्षी देवदालिकं ॥ १,१५.८७ ॥\n\nशिवाम्बुना चानुदिनं पिबेत्कर्षं महेश्वरि ।\n\nधरित्र्याः पश्यति छिद्रं वर्षान्मृत्युं जरां जयेत् ॥ १,१५.८८ ॥\n\nपुनर्नवादेवदाल्योः पलं क्षीरयुतं पिबेत् ।\n\nशिवाम्बुना देवदालीं ससर्पाक्षीपलं पिबेत् ॥ १,१५.८९ ॥\n\nपूर्ववज्जायते सिद्धिः शीघ्रमेव वरानने ।\n\nशिवांबुना देवदाल्या निर्गुण्ड्याश्च पलं पिबेत् ॥ १,१५.९० ॥\n\nसंवत्सराज्जरां हन्याज्जीवेदाचन्द्रतारकं ।\n\nओं अमृतं कुरु कुरु अमृतेश्वराय स्वाहा ।\n\nएतन्मन्त्रं जपेदादौ देवदाल्युपयोगके ॥ १,१५.९१ ॥\n\n<५. श्वेतार्ककल्पः; श्वेतार्कमूलकल्पः>\n\nअथ श्वेतार्कमूलस्य कल्पं वक्ष्याम्यहं शृणु ।\n\nश्वेतार्कमूलं पुष्यर्क्षे गृहीत्वा काष्ठवर्जितं ॥ १,१५.९२ ॥\n\nशुद्धां त्वचं च छायायां शोषयेत्पटशोधितं ।\n\nचूर्णं कृत्वा कर्षमेकं सेव्यं गोपयसा सह ॥ १,१५.९३ ॥\n\nपलद्वयेन षण्मासात्सर्वव्याधीञ्जरां हरेत् ।\n\nसंवत्सराद्ब्रह्मदिनत्रयं जीवेन्न संशयः ॥ १,१५.९४ ॥\n\n<श्वेतार्कपर्णकल्पः>\n\nश्वेतार्कपर्णस्वरसं भृङ्गराजरसं समं ।\n\nएकीकृत्यातपे शोष्यं यावच्चूर्णत्वमाप्नुयात् ॥ १,१५.९५ ॥\n\nचतुर्गुणे गवां क्षीरे तत्पचेन्मृदुवह्निना ।\n\nयावत्पिण्डं भवेत्तावत्सेव्यं तत्कर्षमात्रकं ॥ १,१५.९६ ॥\n\nगवां क्षीरं पलं पेयं पूर्ववत्फलमाप्नुयात् ।\n\nओं आं हंसमालिनि स्वाहा अयं भक्षणमन्त्रः ।\n\n<६. हस्तिकर्णीकल्पः; हस्तिकर्णीपत्रकल्पः>\n\nअथेन्दुवारसंयुक्तत्रयोदश्यां समाहरेत् ॥ १,१५.९७ ॥\n\nहस्तिकर्णीपलाशानि छायाशुष्काणि चूर्णयेत् ।\n\nपलं सेव्यं गवां क्षीरं वर्षान्मृत्युं जरां जयेत् ॥ १,१५.९८ ॥\n\nजीवेद्ब्रह्मायुषं मर्त्यः सिद्धसाध्यादिसेवितः ।\n\n<हस्तिकर्णीपञ्चाङ्गकल्पः>\n\nपञ्चाङ्गं हस्तिकर्ण्याश्च कुर्याच्छायाविशोषितं ॥ १,१५.९९ ॥\n\nमासैकमुदकैः सार्धं कर्षं प्रत्यहमश्नुयात् ।\n\nसौवीरदधिदुग्धाज्यतक्रक्षौद्रैर्यथाक्रमं ॥ १,१५.१०० ॥\n\nएकैकं प्रतिमासं च सेव्यं वर्षाच्च सिध्यति ।\n\nजीवेद्ब्रह्मदिनं सिद्धो वज्रकायो महाबलः ॥ १,१५.१०१ ॥\n\nओं अमृताय अमृतं गृह्णामि स्वाहा ।\n\nअयं ग्रहणमन्त्रः ।\n\nअमृतकुटीजातानां अमृतं कुरु कुरु स्वाहा ।\n\nअनेन मन्त्रेण पूजयेत् ।\n\nओं अमृतोद्भवाय अमृतं कुरु कुरु नित्यं नमो नमः ।\n\nअयं भक्षणमन्त्रः ।\n\n<७. रुदन्तीकल्पः>\n\nअथ वक्ष्याम्यहं दिव्यं रुदन्तीकल्पमुत्तमं ।\n\nचणपत्रोपमैः पत्रैः पुष्पैरपि च तादृशैः ॥ १,१५.१०२ ॥\n\nरुदन्ती नाम विख्याता ह्यधस्ताज्जलवर्षिणी ।\n\nरोदितीव जनान्दृष्ट्वा म्रियमाणान्गदाकुलान् ॥ १,१५.१०३ ॥\n\nचतुर्विधा च सा ज्ञेया पीता रक्ता सितासिता ।\n\nशुक्लपक्षे शुभदिने रुदन्तीं तां समाहरेत् ॥ १,१५.१०४ ॥\n\nसमूलां शोषयेद्धीमान्छायायां वस्त्रशोधितां ।\n\nविशुद्धदेहः सेवेत बिडालपदमात्रकं ॥ १,१५.१०५ ॥\n\nक्षौद्राज्याभ्यामनुदिनं भुक्तिः क्षीराज्यसंयुता ।\n\nजीर्णायां संयमी भूत्वा वर्षात्तेजोबलान्वितः ॥ १,१५.१०६ ॥\n\nपरमायुर्भवेन्मर्त्यो जराव्याधिविवर्जितः ।\n\nतैलं कतकमूलोत्थं कुर्यात्पातालयन्त्रके ॥ १,१५.१०७ ॥\n\nगर्भयन्त्रेऽथवा क्षाल्यं पञ्चाशद्वारमम्बुना ।\n\nनालिकेराम्बुना वाथ कृत्वेत्थं तैलशोधनं ॥ १,१५.१०८ ॥\n\nपञ्चाङ्गं च रुदन्त्याश्च छायाशुष्कं विचूर्णयेत् ।\n\nतदर्धं मुसलीचूर्णं मुसल्यर्धपलत्रयं ॥ १,१५.१०९ ॥\n\nएतत्त्रिचूर्णं संमिश्रं कर्षं कतकतैलतः ।\n\nलिहेदनुदिनं शुद्धस्तद्वृद्धिः स्यात्पलावधि ॥ १,१५.११० ॥\n\nसंवत्सराद्वज्रकायः स जीवेद्ब्रह्मणो दिनं ।\n\n<८. निर्गुण्डीकल्पः; निर्गुण्डीमूलकल्पः>\n\nअथ वच्मि शुभं दिव्यं निर्गुण्डीकल्पमुत्तमं ॥ १,१५.१११ ॥\n\nप्रातः पुष्यरवौ ग्राह्या निर्गुण्डीमूलसंभवा ।\n\nत्वक्शोषणीया छायायां तच्चूर्णं कर्षमात्रकं ॥ १,१५.११२ ॥\n\nपलमात्राजमूत्रेण पिबेच्छुद्धोऽनुवासरं ।\n\nषण्मासाद्दिव्यदेहः स्यान्मत्तनागबलान्वितः ॥ १,१५.११३ ॥\n\nमध्वाज्यक्षीरलुलितं तच्चूर्णं स्निग्धभाण्डके ।\n\nपिधाय धान्यराशौ तु मासमेकं तु निक्षिपेत् ॥ १,१५.११४ ॥\n\nमासान्ते तत्समुद्धृत्य शुद्धाङ्गो द्विपलं सदा ।\n\nसेवेत वर्षपर्यन्तं जीवेदाचन्द्रतारकं ॥ १,१५.११५ ॥\n\nअथवार्धपलं चूर्णं तदीयं सघृतं पिबेत् ।\n\nपूर्ववज्जायते सिद्धिर्जरारोगविवर्जितः ॥ १,१५.११६ ॥\n\nवचामुण्डीनिम्बवरागुडूचीभृङ्गराट्समाः ।\n\nएषां समांशं संयोज्य निर्गुण्डीमूलचूर्णतः ॥ १,१५.११७ ॥\n\nक्षौद्राज्याभ्यां लिहेद्धस्तादन्वहं पलमात्रकं ।\n\nआयुर्विरिञ्चित्रिदिनं भवेन्मृत्युजरोज्झितं ॥ १,१५.११८ ॥\n\nनिर्गुण्डीमूलचूर्णं तु क्रिमिघ्नकटुकैः समं ।\n\nपलमात्रमजाक्षीरैर्नित्यं शुद्धः पिबेद्बुधः ॥ १,१५.११९ ॥\n\nवलीपलितनिर्मुक्तो निर्गदः स्यात्त्रिमासतः ।\n\n<निर्गुण्डीपत्रकल्पः>\n\nनिर्गुण्डीपत्रजद्रावं भाण्डे मृद्वग्निना पचेत् ॥ १,१५.१२० ॥\n\nगुडवत्पाकमापन्नं तं पिबेन्निष्कमात्रकं ।\n\nदिने दिने निष्कवृद्धिर्यावद्द्विपलिकं भवेत् ॥ १,१५.१२१ ॥\n\nतेन वान्तिर्विरेकः स्यान्निर्यान्ति क्रिमयः परं ।\n\nअपानतो देहगता मुखनासाक्षिकर्णतः ॥ १,१५.१२२ ॥\n\nक्षयकुष्ठादिरोगाश्च नश्यन्ति मुनिवासरात् ।\n\nमासत्रये जरां हन्ति जीवेद्वर्षशतत्रयं ॥ १,१५.१२३ ॥\n\n<निर्गुण्डीपञ्चाङ्गकल्पः>\n\nपञ्चाङ्गचूर्णं निर्गुण्ड्यास्तिलतैलेन सेवितं ।\n\nनिष्कादिपलपर्यन्तं त्रिमासेन जरां जयेत् ॥ १,१५.१२४ ॥\n\nअशीतिं वातजान्रोगान्कुष्ठानपि गलामयान् ।\n\nआस्यार्त्युपकुशादींश्च जयेत्तत्पर्णचर्वणात् ॥ १,१५.१२५ ॥\n\nसिन्धुवारकपञ्चाङ्गचूर्णं मधुघृतप्लुतं ।\n\nपलमात्रं लिहेत्प्रातस्ततो जीर्णे गवां पयः ॥ १,१५.१२६ ॥\n\nपिबेद्यथानलबलं भुञ्जीताग्नौ क्रमेण च ।\n\nनिर्वाते निवसेद्धीमान्सिद्धिमाप्नोति वत्सरात् ॥ १,१५.१२७ ॥\n\nसिद्धदेहस्य पूर्वेण म्रियेते विषपारदौ ।\n\nकाले काले यथाप्राप्तं पञ्चाङ्गं सिन्धुवारकात् ॥ १,१५.१२८ ॥\n\nछायायां शोषितं चूर्णं त्रिमधुत्रिफलायुतं ।\n\nस्निग्धभाण्डे धान्यराशौ त्रिमासं स्थापयेत्ततः ॥ १,१५.१२९ ॥\n\nनिष्कादिपलपर्यन्तं सेवेताकर्षकं सुधीः ।\n\nसर्वव्याधिविनिर्मुक्तो जरामरणवर्जितः ॥ १,१५.१३० ॥\n\nओं नमो मायागणपतये कुबेराय स्वाहा ।\n\nअयं भक्षणमन्त्रः ।\n\n<९. शुनकशाल्मलीकल्पः>\n\nअथ वक्ष्यामि देवेशि कल्पं शुनकशाल्मलेः ।\n\nअष्टम्यां कृष्णपक्षस्य स्नात्वा रात्रौ समाहितः ॥ १,१५.१३१ ॥\n\nआवेष्ट्य कृष्णसूत्रैश्च वृक्षं शुनकशाल्मलिं ।\n\nतत्राघोरं जपेद्धीरः सहस्रवसुसंमितं ॥ १,१५.१३२ ॥\n\n<९. शुनकशाल्मलीमूलकल्पः>\n\nतन्मूलवल्कलं ग्राह्यं छायायां शोषयेत्ततः ।\n\nचूर्णं कृत्वा तु मध्वाज्यैः खादेत्प्रातः पलं पलं ॥ १,१५.१३३ ॥\n\nवर्षाद्वलिजरामुक्तः स जीवेद्ब्रह्मणो दिनं ।\n\n<शुनकशाल्मलीपुष्पकल्पः>\n\nतस्याष्टादश पुष्पाणि गोक्षीरेऽष्टपले पचेत् ॥ १,१५.१३४ ॥\n\nपुष्पवर्ज्यं पिबेत्क्षारमेवं च प्रतिवासरं ।\n\nमासेन दिव्यदेहः स्याज्जीवेद्ब्रह्मदिनत्रयं ॥ १,१५.१३५ ॥\n\n<शुनकशाल्मलीफलकल्पः>\n\nतत्फलं तु गवां क्षीरे पाचयेत्कान्तपात्रके ।\n\nफलं त्यक्त्वा पिबेत्क्षीरं दीप्तेऽग्नौ क्षीरभोजनं ॥ १,१५.१३६ ॥\n\nमासषट्कप्रयोगेण दिव्यदेहो भवेन्नरः ।\n\nजीवेत्कल्पान्तपर्यन्तं वायुवेगी महाबलः ॥ १,१५.१३७ ॥\n\nतस्य मूत्रपुरीषाभ्यां शुल्बं स्वर्णं भवेद्ध्रुवं ।\n\n<१०. पथ्याकल्पः; पथ्योत्पत्तिः>\n\nअथातः सम्प्रवक्ष्यामि पथ्याकल्पं अनूपमं ॥ १,१५.१३८ ॥\n\nयेन रोगा विनश्यन्ति सिध्यन्ति च मनोरथाः ।\n\nपीत्वामृतं शचीनाथः प्रीत्या शच्यै समापिबत् ॥ १,१५.१३९ ॥\n\nतयोर्हृष्टमुखाम्भोजगलितामृतबिन्दवः ।\n\nसप्तधा भुवि ते जाता महावीर्याः स्थिरायुषः ॥ १,१५.१४० ॥\n\nते सप्तदेशेषूत्पन्नाः सप्तधा नाम धारकाः ।\n\nविन्ध्यदेशे कान्यकुब्जे सौराष्ट्रे हिमवद्गिरौ ॥ १,१५.१४१ ॥\n\nगङ्गातटे च काश्मीरे वैन्यदेशे यथाक्रमं ।\n\nविजया रोहिणी चैव पूता स्यात्त्रिवृतामृता ॥ १,१५.१४२ ॥\n\nजीवन्ती त्वभया जाता देशे देशे यथाक्रमं ।\n\nउत्तमा मध्यमा नीचाः स्वयं पक्वास्तु शोभनाः ॥ १,१५.१४३ ॥\n\nहरीतक्यां रसाः पञ्च विद्यन्ते लवणोज्झिताः ।\n\nस्वाद्वम्लतिक्तकटुकतुवराश्च यथाक्रमं ॥ १,१५.१४४ ॥\n\nस्युर्मज्जस्नायुवृन्तत्वङ्मांसेषु क्रमशो रसाः ।\n\nअलाबुकर्णी वृत्ता च चतुरङ्ग्यल्पचर्मका ॥ १,१५.१४५ ॥\n\nपञ्चास्रा मांसला स्वर्णवर्णा कृष्णा स्मृताः क्रमात् ।\n\nया मज्जन्ती जले ग्राह्या गुर्वी स्निग्धा घनाघनाः ॥ १,१५.१४६ ॥\n\nद्विकर्षमात्रा सा श्रेष्ठा कर्षमात्रा तु मध्यमा ।\n\nअर्धकर्षा भवेन्नीचा पथ्या फलमुदाहृतं ॥ १,१५.१४७ ॥\n\nक्रिमिजुष्टा वह्निदग्धा नष्टा पङ्कजलार्द्रिता ।\n\nस्फुटिता चोषरस्था च वर्जनीया हरीतकी ॥ १,१५.१४८ ॥\n\n<पथ्याकल्पः>\n\nशुद्धदेशे पुण्यदिने ग्रहणे चन्द्रसूर्ययोः ।\n\nगन्धाद्यैः पूजयित्वादौ प्रार्थयित्वा जपेत्सुधीः ॥ १,१५.१४९ ॥\n\nगायत्रीशतं आवृत्त्य पथ्यामेवं समाहरेत् ।\n\nशुण्ठ्या वाथ गुडेनापि सैन्धवेनाथवा शिवां ॥ १,१५.१५० ॥\n\nसेवेत दीपनं तेन करोत्यामविनाशनं ।\n\nक्षौद्रेण वा गुडेनापि पिप्पल्या नागरेण वा ॥ १,१५.१५१ ॥\n\nसैन्धवेनाथवा सेव्या शुद्धाङ्गः प्रतिवासरं ।\n\nद्वे द्वे पथ्ये द्वादशाब्दं तेन जीवेच्छतं समाः ॥ १,१५.१५२ ॥\n\nद्विनिष्कचूर्णं पथ्याया निष्कैकं लोहभस्म च ।\n\nलोलयित्वा गोघृतेन कान्तपात्रे च लेपयेत् ॥ १,१५.१५३ ॥\n\nअधोमुखीकृतं पात्रं स्थापयेत्तद्दिवानिशं ।\n\nप्रातः शुद्धवपुर्लेह्यं जरां मृत्युं जयेत्सुधीः ॥ १,१५.१५४ ॥\n\nशाल्मलीं छिद्रयित्वादौ तदन्तर्निक्षिपेच्छिवाः ।\n\nआ षण्मासं परस्तास्तु ग्राह्या चैकैकशोऽन्वहं ॥ १,१५.१५५ ॥\n\nसेवेत पथ्यां शुद्धाङ्गस्तस्य मृत्युर्जरा न हि ।\n\n<११. आमलकीकल्पः>\n\nअथ वक्ष्यामि देवेशि कल्पमामलकीभवं ॥ १,१५.१५६ ॥\n\nचैत्रादौ ग्राहयेद्धात्र्याः सुपक्वानि फलानि च ।\n\nहरीतकीवद्ग्राह्यानि छायाशुष्काणि चूर्णयेत् ॥ १,१५.१५७ ॥\n\nकर्षं जलेन वाज्येन मधुना वा फलं निशि ।\n\nवर्धयेज्जाठरं वह्निमिन्द्रियाणां प्रसादकृत् ॥ १,१५.१५८ ॥\n\nधात्रीचूर्णं लोहभस्म क्षौद्राज्यालुलितं लिहेत् ।\n\nवलीपलितमृत्युघ्नं वत्सरात्पूर्ववद्विधिः ॥ १,१५.१५९ ॥\n\nक्षीरपक्वं च तद्भक्ष्यं पूर्ववत्सिद्धिदायकः ।\n\nधात्रीचूर्णं भृङ्गचूर्णं मध्वाज्यसहितं लिहेत् ॥ १,१५.१६० ॥\n\nवलीपलितनिर्मुक्तो वत्सराद्भवति ध्रुवं ।\n\nनिंबामलकयोश्चूर्णं मध्वाज्यसहितं लिहेत् ॥ १,१५.१६१ ॥\n\nपूर्ववच्च फलं देवि नात्र कार्या विचारणा ।\n\n<१२. त्रिफलाकल्पः>\n\nअथ ब्रवीमि ते देवि त्रिफलाया रसायनं ॥ १,१५.१६२ ॥\n\nएकं हरीतकीभागं द्विभागं च विभीतकं ।\n\nचतुर्भागं तथा धात्री सर्वमेकत्र चूर्णयेत् ॥ १,१५.१६३ ॥\n\nपिप्पल्या वा तुगाक्षीर्या सैन्धवैर्मधुकेन वा ।\n\nक्षौद्रेण वा सर्पिषा वा वचया सितयाथवा ॥ १,१५.१६४ ॥\n\nसुवर्णै रजतैः शुल्बैर्वङ्गैर्नागैस्तथायसैः ।\n\nसंयुक्ता त्रिफला लीढा जरामरणनाशिनी ॥ १,१५.१६५ ॥\n\nत्रिफलायाः समांशास्तु योज्याश्चैकैकशस्तु ताः ।\n\nपिप्पल्याद्यास्तु सौवर्णभस्मादीनां च कथ्यते ॥ १,१५.१६६ ॥\n\nसौवर्णं पणमात्रं च द्विपणं राजतं भवेत् ।\n\nपणार्धं शुल्बचूर्णं च द्विपणं नागवङ्गजं ॥ १,१५.१६७ ॥\n\nचूर्णं तथायसं प्रोक्तं पणपञ्चकमात्रकं ।\n\nएवं यस्त्रिफलासेवी जीवेदाचन्द्रतारकं ॥ १,१५.१६८ ॥\n\nएकां हरीतकीं प्रातर्भुक्तेः प्राग्द्विविभीतकं ।\n\nचतुरामलकं रात्रौ सर्वे ते घृतपाचिताः ॥ १,१५.१६९ ॥\n\nसेवेतावत्सरं धीमान्वलीपलितवर्जितः ।\n\nअन्नोदकेन संपेष्य कान्तपात्रे लिहेन्निशि ॥ १,१५.१७० ॥\n\nसक्षौद्रं तल्लिहेत्प्रातरायुरारोग्यवर्धनं ।\n\nत्रिफलां भावयेत्पूर्वं खदिरासनयूषतः ॥ १,१५.१७१ ॥\n\nत्रिः सप्तवारं देवेशि ततः क्षौद्रघृताप्लुतां ।\n\nसेवेतानुदिनं कर्षं वर्षादिन्द्रायुषो भवेत् ॥ १,१५.१७२ ॥\n\nविडङ्गभृङ्गखदिरब्रह्मवृक्षरसैः पृथक् ।\n\nपृथक्सप्तदिनं घर्मे भावयेत्त्रिफलां प्रिये ॥ १,१५.१७३ ॥\n\nभक्षयेद्गुडसर्पिर्भ्यां कर्षं वर्षात्सुरोपमः ।\n\nत्रिफलायाः शतफलं चूर्णं भृङ्गरसैः पुरा ॥ १,१५.१७४ ॥\n\nत्रिः सप्तवासरं भाव्यं लिहेन्मधुघृतान्वितं ।\n\nपलार्धं प्रत्यहं प्रातर्जीर्णेऽद्याद्दधिभक्तकं ॥ १,१५.१७५ ॥\n\nवर्षात्प्रसन्नदृष्टिश्च जीवेत्षट्शतवत्सरं ।\n\nमहाबलः कृष्णकेशः स्मृतिबुद्धिसमन्वितः ॥ १,१५.१७६ ॥\n\nयुवा शतस्त्रीरन्ता च धीरः स सुभगो भवेत् ।\n\n<१३. शुण्ठीकल्पः>\n\nअथ वक्ष्यामि गिरिजे दिव्यं शुण्ठीरसायनं ॥ १,१५.१७७ ॥\n\nश्रेष्ठं नागरमादाय चूर्णयेत्पटगालितं ।\n\nगुडं चास्य समं योज्यं मधुना गोघृतेन च ॥ १,१५.१७८ ॥\n\nस्निग्धभाण्डे विनिक्षिप्य धान्यराशौ सुयन्त्रितं ।\n\nद्विमण्डलात्समाहृत्य शुद्धाङ्गः पुण्यवासरे ॥ १,१५.१७९ ॥\n\nकर्षं कर्षं लिहेन्नित्यं सप्ताहाद्रोगवर्जितः ।\n\nषण्मासमुपभुञ्जानो जीवेद्वर्षशतद्वयं ॥ १,१५.१८० ॥\n\nबुद्ध्या वाचस्पतिसमः पुराणागमशास्त्रवित् ।\n\nमयानुभूतं देवेशि कथितं तव सौहृदात् ॥ १,१५.१८१ ॥\n\n<१४. पिप्पलीकल्पः>\n\nअथ प्रिये प्रवक्ष्यामि पिप्पलीनां रसायनं ।\n\nपिप्पलीं शोधयेत्पूर्वं किंशुकक्षारवारिणा ॥ १,१५.१८२ ॥\n\nसप्तधा च ततः कुर्यात्तासां च घृतभर्जनं ।\n\nततः सेवेत शुद्धाङ्गः पञ्चाष्टौ दश सप्तधा ॥ १,१५.१८३ ॥\n\nवर्षमेकं तु मध्वाज्यै रोगास्तस्य न सन्ति च ।\n\nवलीपलितनिर्मुक्तो जीवेच्च शरदः शतं ॥ १,१५.१८४ ॥\n\nप्रातः प्राग्भोजनात्पश्चाद्भक्षयेत्त्रित्रिपिप्पलीः ।\n\nवर्षाद्व्याधिं जरां हन्ति शतायुष्यमवाप्नुयात् ॥ १,१५.१८५ ॥\n\nएकद्वित्रिक्रमेणैव वर्धयेद्दशवासरं ।\n\nह्रासयेत्पिप्पलीस्तद्वद्ध्रासवृद्धी पुनः पुनः ॥ १,१५.१८६ ॥\n\nगोक्षीरेण युतं यावत्पिप्पलीनां सहस्रकं ।\n\nतावत्सेवेत शुद्धाङ्गो जरारोगविवर्जितः ॥ १,१५.१८७ ॥\n\nअजाक्षीरेण संपेष्य पिबेद्युक्ता बलाधिका ।\n\nक्षीरशृता मध्यफला पूर्ववद्ध्रासवृद्धयः ॥ १,१५.१८८ ॥\n\nयावत्सहस्रद्वितयं तावत्सेव्यं रसायनं ।\n\nकासश्वासक्षयाः पाण्डुप्लीहशोणितमारुताः ॥ १,१५.१८९ ॥\n\nमेहार्शोग्रहणीशोफहिध्मवमिगलग्रहाः ।\n\nरसायनेन पिप्पल्या नश्यन्ति विषमज्वराः ॥ १,१५.१९० ॥\n\nजीवेद्वर्षशतं पूर्णं वलीपलितवर्जितः ।\n\n<१५. चित्रककल्पः>\n\nअथ चित्रककल्पं ते वक्ष्यामि शृणु पार्वति ॥ १,१५.१९१ ॥\n\nचित्रकस्त्रिविधो ज्ञेयः कृष्णो रक्तः सितः शिवे ।\n\nकृष्णो रसायने रक्तो लोहे रोगे सितो भवेत् ॥ १,१५.१९२ ॥\n\nश्रेष्ठमध्यकनीयांसो न हेमन्ते समाहरेत् ।\n\nवसन्ते कृष्णपञ्चम्यां कृष्णाम्बरधरः शुचिः ॥ १,१५.१९३ ॥\n\nकृष्णगन्धाक्षतैः पुष्पैः पूजयेत्कृष्णसूत्रकैः ।\n\nपरिवेष्ट्य च पूर्वेद्युर्दद्यात्कृष्णौदनं बलिं ॥ १,१५.१९४ ॥\n\nप्रातर्मौनी खनेच्छुद्धः समूलं चित्रकं हरेत् ।\n\nन गोघ्रातं पदा स्पृष्टं शुचौ देशे विनिक्षिपेत् ॥ १,१५.१९५ ॥\n\nक्षिप्तं क्षीरान्तरे कृष्णं वह्नौ क्षीरं तु कृष्णति ।\n\nरक्तचित्रं परीक्ष्यैवं क्षीरं रक्तत्वमाप्नुयात् ॥ १,१५.१९६ ॥\n\nएवं च रक्तचित्रस्य रक्तपुष्पाक्षतादिभिः ।\n\nकृष्णं वा लोहितं वापि समूलमपि खण्डयेत् ॥ १,१५.१९७ ॥\n\nसप्तधामलकाम्भोभिर्भावयेच्छोषयेत्क्रमात् ।\n\nसंचूर्ण्य तार्क्षीतालत्वक्चित्रकत्रिफलाः समाः ॥ १,१५.१९८ ॥\n\nएषां समं चाग्निचूर्णं सर्वं भाण्डे नवे क्षिपेत् ।\n\nततः शुद्धः शुभदिने निष्कं निष्कं घृताप्लुतं ॥ १,१५.१९९ ॥\n\nभक्षयेन्मासमात्रेण व्रणकुष्ठादिकृन्तनं ।\n\nदन्तकेशनखा यान्ति पतनं च पुनर्भवं ॥ १,१५.२०० ॥\n\nवलीपलितनिर्मुक्तो जीवेच्च शरदः शतं ।\n\nएवं च रक्तचित्रस्य योजना च फलं तथा ॥ १,१५.२०१ ॥\n\n<१६. भल्लातकीकल्पः>\n\nअथ भल्लातकीकल्पं शृणु वक्ष्यामि पार्वति ।\n\nपक्वं नवं सुतीक्ष्णं च भल्लातकफलं हरेत् ॥ १,१५.२०२ ॥\n\nगोक्षीरे फलमेकं तु सूचीभिन्नं पचेत्सुधीः ।\n\nमध्वाज्यशर्करायुक्तं फलं त्यक्त्वा पयः पिबेत् ॥ १,१५.२०३ ॥\n\nएकद्वित्रिक्रमेणैवं वर्धयेदेकविंशतिं ।\n\nफलानि च दिनान्येकविंशतिः क्रमशः प्रिये ॥ १,१५.२०४ ॥\n\nसर्वे रोगा विनश्यन्ति षण्मासाद्दिव्यविग्रहः ।\n\n<१७. भूमिकदम्बकल्पः>\n\nअथ भूमिकदम्बस्य कल्पं वक्ष्यामि पार्वति ॥ १,१५.२०५ ॥\n\nत्रिविधः स तु विज्ञेयः श्वेतो रक्तश्च मेचकः ।\n\nशुक्लपक्षे च पुष्यार्के विधिवत्तं समाहरेत् ॥ १,१५.२०६ ॥\n\nसमूलं शोषयेत्तं च छायायां चूर्णयेत्ततः ।\n\nतच्चूर्णं कर्षमाज्येन लिहेच्छुद्धवपुः प्रिये ॥ १,१५.२०७ ॥\n\nतस्मिञ्जीर्णे प्रकुर्वीत क्षीरान्नं विजितेन्द्रियः ।\n\nनश्यन्ति वलयस्तस्य षण्मासात्पलितानि च ॥ १,१५.२०८ ॥\n\nसंवत्सरप्रयोगेण जीवेद्वर्षशतत्रयं ।\n\n<१८. पुनर्नवाकल्पः>\n\nदिव्यं पुनर्नवाकल्पं वक्ष्यामि शृणु पार्वति ॥ १,१५.२०९ ॥\n\nपुनर्नवाख्या द्विविधा लोहिता धवला तथा ।\n\nरसे रसायने श्वेता रोगे रक्ता प्रशस्यते ॥ १,१५.२१० ॥\n\nपुष्यार्के श्वेतशोफघ्नीं समूलामाहरेत्सुधीः ।\n\nछायाशुष्कं चूर्णयित्वा गोक्षीरेण पलार्धकं ॥ १,१५.२११ ॥\n\nपलं वाथ पिबेत्प्रातः शुद्धाङ्गो वत्सरावधि ।\n\nयुवा भवति वृद्धोऽपि स जीवेच्छरदः शतं ॥ १,१५.२१२ ॥\n\nगोक्षीरेण च तन्मूलं क्षीरक्षीणं पचेत्प्रिये ।\n\nचूर्णीकृत्य च तन्मूलं पक्वीकृतगुडे समं ॥ १,१५.२१३ ॥\n\nगोघृतं च क्षिपेत्तत्र त्वेकीकृत्यावतारयेत् ।\n\nपलं चानुदिनं लेह्यं क्षीरान्नाशी जितेन्द्रियः ॥ १,१५.२१४ ॥\n\nसंवत्सरप्रयोगेण वलीपलितवर्जितः ।\n\nतत्सेवकस्य नश्यन्ति विषाणि विविधानि च ॥ १,१५.२१५ ॥\n\nत्वग्दोषः कफपाण्ड्वाद्या औदरा गुल्मपायुजाः ।\n\nनश्यन्ति सकला रोगाश्छर्दिहिक्काक्षिकर्णजाः ॥ १,१५.२१६ ॥\n\nपुष्पितां फलितां पक्वां आदाय च पुनर्नवां ।\n\nखण्डितां नागरक्वाथसुस्विन्नां क्षीरपेषितां ॥ १,१५.२१७ ॥\n\nपिबेद्दिवा च चूर्णान्ते निशि क्षीरघृताशनः ।\n\nषण्मासात्सिद्धिमाप्नोति योषिच्छतरतो भवेत् ॥ १,१५.२१८ ॥\n\n<१९. भृङ्गराजकल्पः>\n\nअथ श्रीभृङ्गराजस्य कल्पं वच्मि महेश्वरि ।\n\nसमूलं तच्च पुष्यार्के समाहृत्याथ शोषयेत् ॥ १,१५.२१९ ॥\n\nछायायां पूर्णितं कृत्वा कर्षं सौवीरलोडितं ।\n\nप्रातः पिबेच्छुद्धदेहो मासाद्रोगान्व्यपोहति ॥ १,१५.२२० ॥\n\nततः षण्मासयोगेन वलीपलितखण्डनं ।\n\nघृतक्षीराशनो नित्यं जीवेद्वर्षशतत्रयं ॥ १,१५.२२१ ॥\n\nयुक्तः कृष्णतिलैरर्धैर्भृङ्गराजस्य पल्लवं ।\n\nउपयुञ्जीत षण्मासं वलीपलितकृन्तनं ॥ १,१५.२२२ ॥\n\nभृङ्गराजफलं पुष्पं पत्रं मूलं च चूर्णयेत् ।\n\nएतच्चूर्णस्य सदृशांश्चित्राद्यान्परिकल्पयेत् ॥ १,१५.२२३ ॥\n\nचित्रविश्वकणाबिल्वपथ्याधात्रीविडङ्गकं ।\n\nमरीचं व्याधिघातं च चक्रमर्दस्य बीजकं ॥ १,१५.२२४ ॥\n\nलोध्रसर्षपराज्यश्च चूर्णिताश्च समाहृताः ।\n\nएकीकृत्यैव भृङ्गस्य रसेन परिभावयेत् ॥ १,१५.२२५ ॥\n\nसप्तधा च ततः सर्वं चूर्णीकृत्य पुनः प्रिये ।\n\nकर्षं गोपयसा सार्धं शुद्धकोष्ठो लिहेत्प्रिये ॥ १,१५.२२६ ॥\n\nषण्मासाज्जायते सिद्धिर्वलीपलितवर्जितः ।\n\nपूर्वोक्तवद्विधिः प्रोक्तः स्वर्णभृङ्गस्य पार्वति ॥ १,१५.२२७ ॥\n\nओं नमो भगवते रुद्राय तिष्ठ तिष्ठ संगृहाण स्वाहा ।\n\nअयं ग्रहणमन्त्रः ।\n\nओं नमो रुद्राय अमृतात्मने स्वाहा ।\n\nअयं आलोडनमन्त्रः ।\n\nओं उत्तिष्ठोत्तिष्ठ कल्याणि स्वाहा ।\n\nअयं भक्षणमन्त्रः ।\n\n<२०. कुमारीकल्पः>\n\nअथ वक्ष्याम्यहं देवि कुमारीकल्पमुत्तमं ।\n\nनदीतीरेऽथवा ग्रामे नगरेऽब्धितटेऽथवा ॥ १,१५.२२८ ॥\n\nमृदुकर्णकपत्राणि पीतान्यहिसमानि च ।\n\nप्रवालसमपुष्पाणि सक्लेदहस्तीनि च ॥ १,१५.२२९ ॥\n\nयस्याः पत्राणि तिष्ठन्ति सा कुमारीति कथ्यते ।\n\nशुचिः पुण्यदिने कन्यां सोपवासः समाहरेत् ॥ १,१५.२३० ॥\n\nअर्चयित्वा बलिं दत्त्वा कुमारीं सिद्धिदायिनीं ।\n\nशुद्धकोष्ठः प्रगे खादेच्चतुरङ्गुलमात्रतः ॥ १,१५.२३१ ॥\n\nएवं मासं ततः खाद्यं यथा वृद्धिः शनैः शनैः ।\n\nअत्यन्तं वर्जयेन्मध्यं खाद्यं भवति सर्वदा ॥ १,१५.२३२ ॥\n\nस्वशक्त्यनुगुणं सेव्यं स्वेच्छाहारविहारवान् ।\n\nस्निग्धैर्मांसरसक्षीरैर्युक्त्या सेव्या कुमारिका ॥ १,१५.२३३ ॥\n\nहरत्यखिलरोगांश्च राजयक्ष्मादिकान्प्रिये ।\n\nकिन्नरैः सदृशं गायेद्गृध्रदृष्टिर्महाबलः ॥ १,१५.२३४ ॥\n\nस्निग्धकेशश्च मतिमान्बालादित्यसमप्रभः ।\n\nदशनागबलोपेतः समीरसदृशो गतौ ॥ १,१५.२३५ ॥\n\nवलीपलितनिर्मुक्तः षोडशाब्दवया भवेत् ।\n\nएवं वर्षप्रयोगेण भवत्येतैर्गुणैर्युतः ॥ १,१५.२३६ ॥\n\nयस्तु द्वादशवर्षान्तं सेवेत स सुरासुरैः ।\n\nमहोरगैरवध्यश्च त्रिंशन्नागबलान्वितः ॥ १,१५.२३७ ॥\n\nमयूरदृष्टिः सर्वज्ञः सर्वशास्त्रविशारदः ।\n\nविद्याधरो भवेन्मर्त्यो नात्र कार्या विचारणा ॥ १,१५.२३८ ॥\n\nकुमार्या दलमादाय हस्तर्क्षे साधकेऽहनि ।\n\nप्रातः प्रत्यहमास्वाद्य शुचिरग्निबलं यथा ॥ १,१५.२३९ ॥\n\nतन्मज्जां वा लिहेद्यस्तु मध्वाज्यव्योषसंयुतां ।\n\nमासं सेवेत नियमात्सर्वरोगैः प्रमुच्यते ॥ १,१५.२४० ॥\n\nषण्मासमुपयुञ्जानो वलीपलितवर्जितः ।\n\nतस्याः क्लेदं समानीय व्योषक्षौद्राज्यसंयुतं ॥ १,१५.२४१ ॥\n\nस्विन्नं मृद्वग्निना सेव्यं क्षीराहारो जितेन्द्रियः ।\n\nमासाद्रोगा विनश्यन्ति द्विमासाद्दृढविग्रहः ॥ १,१५.२४२ ॥\n\nदिव्यदृष्टिश्च तेजस्वी द्विमासाद्द्विषहृद्भवेत् ।\n\nषण्मासयोगाद्वृद्धोऽपि युवा स्यात्सत्यमीश्वरि ॥ १,१५.२४३ ॥\n\nएवं वर्षोपयोगेन जीवेद्द्विशतवत्सरं ।\n\nतस्या दलं युगैः सार्धं भक्षयेच्छुद्धकोष्ठवान् ॥ १,१५.२४४ ॥\n\nवलीपलितनाशः स्याद्वत्सरान्नात्र संशयः ।\n\n<२१. नीलीकल्पः>\n\nअथ देवि प्रवक्ष्यामि महानीलीरसायनं ॥ १,१५.२४५ ॥\n\nपुष्यार्के शुचिरादद्यान्महानीलीं विधानतः ।\n\nमूलपुष्पफलोपेतां छायायां शोषयेत्प्रिये ॥ १,१५.२४६ ॥\n\nपटचूर्णं द्विनिष्कं स्यान्निष्कमभ्रं च योजयेत् ।\n\nसर्वं च मधुनालोड्य स्निग्धभाण्डे विनिक्षिपेत् ॥ १,१५.२४७ ॥\n\nधान्यराशौ न्यसेन्मासं उद्धृत्य च ततः प्रिये ।\n\nशुद्धकोष्ठो लिहेत्प्रातर्बिडालपदमात्रकं ॥ १,१५.२४८ ॥\n\nषण्मासाज्जायते मर्त्यो वलीपलितवर्जितः ।\n\nमहानीलीं च कृष्णाभ्रं मुसलीममृतालतां ॥ १,१५.२४९ ॥\n\nसमांशं चूर्णितान्कृत्वा मधुना कर्षं आलिहेत् ।\n\nएवं वर्षोपयोगेन जीर्णोऽपि तरुणायते ॥ १,१५.२५० ॥\n\nबलवान्मतिमान्धीरो जीवेद्वर्षशतद्वयं ।\n\nअभ्रकं च कुमारीं च काकजङ्घां शतावरीं ॥ १,१५.२५१ ॥\n\nएतत्समां महानीलीं चूर्णयेत्स्निग्धभाण्डके ।\n\nमधुना सहितं सप्तरात्र्यन्ते च समुद्धरेत् ॥ १,१५.२५२ ॥\n\nकर्षं लिहेत्क्षीरभोजी वर्षाद्वलिजरां जयेत् ।\n\n<२२. मुसलीकल्पः>\n\nअथ ब्रवीमि देवेशि मुसलीकल्पमुत्तमं ॥ १,१५.२५३ ॥\n\nस्वर्णपुष्पी च खर्जूरपत्रवत्पत्रशोभिता ।\n\nअन्तः श्वेता च नाराचमूला सा मुसली स्मृता ॥ १,१५.२५४ ॥\n\nतन्मूलं च समुद्धृत्य छायाशुष्कं च चूर्णयेत् ।\n\nकर्षं मध्वाज्यलुलितं प्रातः शुद्धतनुर्लिहेत् ॥ १,१५.२५५ ॥\n\nजीर्णे दुग्धान्नभोजी स्याद्रूक्षान्नं वर्जयेत्प्रिये ।\n\nषष्ठे मासि भवेद्बालो वृद्धोऽपि बलबुद्धिमान् ॥ १,१५.२५६ ॥\n\nपयसा मुसलीचूर्णं दध्ना वापि पिबेच्छुचिः ।\n\nवर्षाद्यौवनं आप्नोति शतस्त्रीगमने पटुः ॥ १,१५.२५७ ॥\n\n<२३. इन्द्रवल्लीकल्पः>\n\nअथेन्द्रवल्लीकल्पं च व्याख्यामि शृणु पार्वति ।\n\nमयोदिता सुरेन्द्रस्य दैत्यानां विजयाय च ॥ १,१५.२५८ ॥\n\nतदा प्रभृति लोकेषु ख्याता सा चेन्द्रवल्लिका ।\n\nतामिमां भजतां पुंसां देहसिद्धिर्भवेद्ध्रुवं ॥ १,१५.२५९ ॥\n\nसमूलां तां समुद्धृत्य छायाशुष्कां विचूर्णयेत् ।\n\nतच्चूर्णं द्वादशपलं वचाचूर्णं च तत्समं ॥ १,१५.२६० ॥\n\nव्रणघ्नीचूर्णं एतस्य समांशं त्रिकटूद्भवं ।\n\nषट्पलं सर्वमेकत्र कृत्वा भाण्डे विनिक्षिपेत् ॥ १,१५.२६१ ॥\n\nकर्षं कर्षं मधुयुतं प्रातः प्रातर्लिहेत्सदा ।\n\nषण्मासात्सर्वरोगघ्नं वत्सराद्देहसिद्धिदं ॥ १,१५.२६२ ॥\n\nभूयो भूयश्च षण्मासान्नवं चूर्णं प्रकल्पयेत् ।\n\n<२४. ज्योतिर्द्रुमकल्पः>\n\nअथ ज्योतिर्द्रुमस्यापि पञ्चाङ्गान्याहरेत्प्रिये ॥ १,१५.२६३ ॥\n\nत्रिः सप्तरात्रं सक्षौद्राण्याश्रयेद्धान्यराशिके ।\n\nभक्षयेद्रोगनिर्मुक्तस्तेजस्वी देहसिद्धिभाक् ॥ १,१५.२६४ ॥\n\n<२५. अश्वगन्धाकल्पः>\n\nअथाश्वगन्धाकन्दं च पौत्रीकोरण्टयोः समं ।\n\nचूर्णितं मधुसर्पिर्भ्यां कर्षं प्रातर्लिहेच्छुचिः ॥ १,१५.२६५ ॥\n\nसंवत्सरप्रयोगेण त्रिशतायुर्भवेन्नरः ।\n\n<२६. ज्योतिष्मतीकल्पः>\n\nअथ ज्योतिष्मतीकल्पं वक्ष्यामि शृणु पार्वति ॥ १,१५.२६६ ॥\n\nदिव्या ज्योतिष्मती वल्ली तप्तकाञ्चनसन्निभा ।\n\nबहुप्रताना स्वर्णाभा फलबीजा शुभप्रदा ॥ १,१५.२६७ ॥\n\nआषाढे शुक्लपक्षे च शुभर्क्षे शुभवासरे ।\n\nकुङ्कुमाक्तेन सूत्रेण तां वल्लीं परिवेष्टयेत् ॥ १,१५.२६८ ॥\n\nरक्तगन्धाक्षतैः पुष्पैरर्चयित्वा प्रणम्य च ।\n\nरक्तमाल्याम्बरधरः कुङ्कुमागरुचर्चितः ॥ १,१५.२६९ ॥\n\nतांबूलचर्वणं कुर्वन्हृष्टो नियतमानसः ।\n\nअभीष्टदेवतामन्त्रैस्तारामन्त्रेण वार्चयेत् ॥ १,१५.२७० ॥\n\nअभीष्टदेवतां ध्यात्वा ततश्चोदङ्मुखः प्रिये ।\n\nपक्वबीजानि गृह्णीयादातपे शोषयेत्ततः ॥ १,१५.२७१ ॥\n\nत्वग्वर्ज्यानि निधायादौ चूर्णितानि विशेषतः ।\n\nतेभ्यस्तैलं समाहृत्य तत्तैलसदृशं पयः ॥ १,१५.२७२ ॥\n\nपादांशं मधु संयोज्य तैलशेषं पचेच्छनैः ।\n\nतस्मिन्कर्पूरतक्कोलत्वग्जातीफलमेव च ॥ १,१५.२७३ ॥\n\nएतानि समभागानि चूर्णयित्वा च कोविदः ।\n\nतत्तैलं षोडशपलं तच्चूर्णं पलमात्रकं ॥ १,१५.२७४ ॥\n\nएकीकृत्यावलोड्याथ स्नेहभाण्डे विनिक्षिपेत् ।\n\nत्रिः सप्तवासरं धान्यराशौ भाण्डे विनिक्षिपेत् ॥ १,१५.२७५ ॥\n\nदशाहमथवा त्रिंशत्षष्टिर्वा नवतिस्तथा ।\n\nअधिकं वा यथायोगं पश्चात्तैलं समाहरेत् ॥ १,१५.२७६ ॥\n\nशुद्धकोष्ठः शुभदिने कृतदेवद्विजार्चनः ।\n\nसूर्योदये पिबेद्धीरो बिन्दुवृद्ध्या क्रमात्प्रिये ॥ १,१५.२७७ ॥\n\nपलान्तं साधकस्तेन निःसंज्ञत्वं अवाप्यते ।\n\nमन्दं मन्दं लब्धसंज्ञो मुहुः क्रन्दति नन्दति ॥ १,१५.२७८ ॥\n\nरोदित्येव मुहुः कृच्छ्राल्लब्धसंज्ञो भवेन्नरः ।\n\nगोक्षीरं पाययेत्पश्चात्सक्षौद्रं श्रान्तचेतसे ॥ १,१५.२७९ ॥\n\nक्रमादेवं भवेत्स्वस्थः साधकोऽसौ न संशयः ।\n\nषष्टिकान्नं सगोक्षीरं तैले जीर्णे च भोजनं ॥ १,१५.२८० ॥\n\nएवं कुर्यात्प्रतिदिनं मासमेकं निरन्तरं ।\n\nमासात्सूर्यसमः साक्षात्तेजसा मन्त्रशास्त्रवित् ॥ १,१५.२८१ ॥\n\nसाङ्गोपाङ्गश्रुतिं वेत्ति त्वनधीतोऽपि मानवः ।\n\nमध्याह्ने भास्करं पश्येत्पूर्णचन्द्रमिवापरं ॥ १,१५.२८२ ॥\n\nवैनतेयसमा दृष्टिर्दिवा पश्यति तारकाः ।\n\nअन्नवज्जीर्यते क्ष्वेलं सुप्तोऽप्याकर्णयेद्ध्वनिं ॥ १,१५.२८३ ॥\n\nअष्टादशविधं कुष्ठं सर्वरोगान्विनाशयेत् ।\n\nफलं द्वितीयमासस्य शृणु वक्ष्यामि भैरवि ॥ १,१५.२८४ ॥\n\nगन्धर्वोरगरक्षोभिः सेव्यते तैलसेवकः ।\n\nमहापातककर्तारो देवतापितृनिन्दकाः ॥ १,१५.२८५ ॥\n\nसमयाचाररहितास्त एते मुक्तकिल्बिषाः ।\n\nअमुष्य सेवया मुक्ताः प्रयान्ति परमां गतिं ॥ १,१५.२८६ ॥\n\nफलं तृतीयमासस्य शृणु पार्वति वक्ष्यते ।\n\nदेवाश्च दिव्या ऋषयो वसवोऽष्टौ महोरगाः ॥ १,१५.२८७ ॥\n\nअमुष्य सेवां कुर्वन्ति प्रियं नित्यहितं तथा ।\n\nतस्य मूत्रं ताम्रघटे पूरयित्वा खनेद्भुवं ॥ १,१५.२८८ ॥\n\nतद्गर्ते विहितं कृत्वा षण्मासात्कनकं भवेत् ।\n\nचतुर्थमासस्य फलं शर्वाणि शृणु सांप्रतं ॥ १,१५.२८९ ॥\n\nअदृश्योऽसौ भवेन्मर्त्यः सर्वैश्वर्ययुतो बली ।\n\nदशब्रह्मदिनं जीवेत्सर्वलोकगतौ पटुः ॥ १,१५.२९० ॥\n\nतन्मूत्रमलघर्माम्बूद्वर्तनैस्ताम्रलेपनं ।\n\nकुर्याद्वह्नौ प्रतपनं तच्छुल्बं काञ्चनं भवेत् ॥ १,१५.२९१ ॥\n\nअथ पञ्चममासे तु सदेहः खेचरो भवेत् ।\n\nसाक्षाद्ब्रह्मा भवेद्देवि शृणु षाण्मासिकं फलं ॥ १,१५.२९२ ॥\n\nमहासिद्धैः परिवृतः सर्वलोकान्यदृच्छया ।\n\nविचरेच्छिवतुल्यः स्यान्महातेजा महायशाः ॥ १,१५.२९३ ॥\n\nअथ सप्तममासस्य फलं कल्याणि वक्ष्यते ।\n\nजितारिषड्वर्गमनाः सर्वभूतहिते रतः ॥ १,१५.२९४ ॥\n\nविष्ण्वायुष्यमवाप्नोति पुण्यापुण्यविवर्जितः ।\n\nविचरेच्च महावीर्यः श्रीमान्विष्णुरिवापरः ॥ १,१५.२९५ ॥\n\nअष्टमासफलं वच्मि शृणु त्वं सर्वमङ्गले ।\n\nमत्प्रियो दिव्यकर्मा च सर्वज्ञो मुक्तिमाप्नुयात् ॥ १,१५.२९६ ॥\n\nफलं नवममासस्य शृणु कात्यायनि प्रिये ।\n\nद्वितीयचिन्तामणिवद्वीरोऽसौ कामरूपवान् ॥ १,१५.२९७ ॥\n\nब्रह्मविष्ण्विन्द्रचन्द्राणां रूपं सृजति साधकः ।\n\nमनसा चिन्तितं यद्यत्तत्तत्कर्तुं स्वयं प्रभुः ॥ १,१५.२९८ ॥\n\nएतद्रसायनं दिव्यं सुकरं मोक्षसाधनं ।\n\nपुण्यं परमगुह्यं च गोपनीयं त्वया प्रिये ॥ १,१५.२९९ ॥\n\nएतस्य सदृशं नास्ति देवानामपि दुर्लभं ।\n\nबहुनात्र किमुक्तेन त्वत्प्रियार्थं मयोदितं ॥ १,१५.३०० ॥\n\nरसायनं इदं दिव्यं न कुर्वन्ति च मानवाः ।\n\nअज्ञानोपहताः केचित्केचिन्नास्तीति शङ्कया ॥ १,१५.३०१ ॥\n\nअन्तरायेण केचिच्च तदलाभेन केचन ।\n\nतत्कल्पाज्ञानतः केचित्केचिद्गुरुविवर्जिताः ॥ १,१५.३०२ ॥\n\nकेचिद्रोगाकुला देवि त्वित्थं तैरपि विघ्निताः ।\n\nयत्र ज्योतिष्मती वल्ली सा भूमिः पुण्यभूमिका ॥ १,१५.३०३ ॥\n\nतत्रैव सर्वतीर्थानि सिद्धयो विविधा अपि ।\n\nज्योतिष्मतीफलभवं सेव्यं दिव्यरसायनं ॥ १,१५.३०४ ॥\n\n<२७. गुग्गुलुकल्पः>\n\nअथ गुग्गुलुकल्पं च शृणु त्वं चण्डिकेऽधुना ।\n\nचतुर्विधो गुग्गुलुः स्यात्कुमुदः पद्मकस्तथा ॥ १,१५.३०५ ॥\n\nमहिषाक्षं च हेमाख्यस्तत्तद्वर्णसमुज्ज्वलः ।\n\nहेमाख्यं च मनुष्याणां रसायनं उदाहृतं ॥ १,१५.३०६ ॥\n\nकणशो गुग्गुलुं कृत्वा गोघृतेन शनैः पचेत् ।\n\nडोलायन्त्रे युक्तिपरो घृतभर्जितमांसवत् ॥ १,१५.३०७ ॥\n\nपथ्याविभीतकौ धात्री गन्धकश्च पृथक्पृथक् ।\n\nसमांशं तान्विचूर्ण्यैव एतत्सर्वसमं पुरं ॥ १,१५.३०८ ॥\n\nशुद्धकोष्ठो लिहेत्प्रातस्तैलं ह्येरण्डसंभवं ।\n\nलोलयित्वा निष्कमात्रं वृद्धिः कर्षावधिर्भवेत् ॥ १,१५.३०९ ॥\n\nएवं वर्षप्रयोगेण शीतवातव्रणास्तथा ।\n\nपिडकागण्डमालाद्या विनश्यन्ति महारुजः ॥ १,१५.३१० ॥\n\nद्वादशाब्दप्रयोगेण वज्रकायो भवेन्नरः ।\n\nयद्यद्द्रव्यं च सात्म्यं स्यात्तत्तद्द्रव्येण वा भजेत् ॥ १,१५.३११ ॥\n\nयस्य यस्य च रोगस्य यद्यद्भेषजमीरितं ।\n\nतैस्तैः सहैव सेवेत तत्तद्रोगहरं भवेत् ॥ १,१५.३१२ ॥\n\n<२८. विजयाकल्पः; विजयोत्पत्तिः>\n\nश्रीभैरवी ।\n\nदेवदेव जगन्नाथ सुरासुरनमस्कृत ।\n\nपञ्चकृत्यप्रधानेश नमस्तुभ्यं परात्पर ॥ १,१५.३१३ ॥\n\nसर्वेऽप्यौषधकल्पाश्च मत्प्रीत्या कथितास्त्वया ।\n\nआश्चर्यं भूतदेवेश सद्यः सिद्धिप्रदायकं ॥ १,१५.३१४ ॥\n\nसुखसेव्यं सुखकरं ज्ञानदं भुक्तिदं शुचिं ।\n\nअस्मत्सायुज्यदं ब्रूहि प्रीत्या मम रसायनं ॥ १,१५.३१५ ॥\n\nततः स्मितमुखो भूत्वा शङ्करो लोकशंकरः ।\n\nश्रीभैरवः ।\n\nदेवि वक्ष्याम्यहं कल्पं स्पृहणीयं सुरासुरैः ॥ १,१५.३१६ ॥\n\nसिद्धैश्च मुनिभिः स्त्रीभिः सर्ववर्णैश्च योगिभिः ।\n\nबालैर्वृद्धैश्च रुग्णैश्च षण्ढैश्च बहुयोषितैः ॥ १,१५.३१७ ॥\n\nशृणु त्वममृतोद्भूतं सावधानेन चेतसा ।\n\nआग्नेयो मामकोऽंशः स्यात्सौम्यांशस्तावकः प्रिये ॥ १,१५.३१८ ॥\n\nअग्नीषोमात्मकं सर्वमौषधं जलधौ सुराः ।\n\nअसुराः प्राक्षिपंश्चक्रुर्मथनं मन्दराद्रिणा ॥ १,१५.३१९ ॥\n\nअतीव मथनात्तत्र देव्याग्नेयो ममांशकः ।\n\nज्वलन्महाविषं घोरं जातं हालाहलाख्यकं ॥ १,१५.३२० ॥\n\nतेन व्याकुलिता म्लाना गतवेगाः सुरासुराः ।\n\nकृपया तन्मया सर्वं विषं च कबलीकृतं ॥ १,१५.३२१ ॥\n\nततो देवा दितिसुता ममन्थुर्हृष्टमानसाः ।\n\nततो लक्ष्मीप्रभृतयः प्रादुरासंस्ततोऽमृतं ॥ १,१५.३२२ ॥\n\nतदुद्भूतं परं दिव्यं जरामरणकृन्तनं ।\n\nतदा तदा महाविष्णुर्मम हस्ताम्बुजेऽर्पयत् ॥ १,१५.३२३ ॥\n\nत्रिवारं बिन्दवो दत्ताः परस्मै परमात्मने ।\n\nपराशक्तियुजे पश्चात्तुभ्यं दत्ते मया प्रिये ॥ १,१५.३२४ ॥\n\nपीतं त्वया च मे दत्तं मधुसूक्तमुदीर्य च ।\n\nस्वीकृतं च मया कान्ते चिदानन्दात्मकामृतं ॥ १,१५.३२५ ॥\n\nसान्द्रानन्देन च मया स्फूत्कृतिर्लज्जया कृता ।\n\nपतिता बिन्दवः सूक्ष्मास्तेभ्यो जाता महौषधिः ॥ १,१५.३२६ ॥\n\nतामालोक्य शुभां दिव्यां मुदिताः पर्यपालयन् ।\n\nमत्करांबुजनीतेन पीयूषेण विवर्धितं ॥ १,१५.३२७ ॥\n\nतस्मात्त्रिशूलसदृशपर्णं च पटलं बहु ।\n\nतस्मान्महौषधिर्जाता मदादिष्टैर्गुणैर्वृता ॥ १,१५.३२८ ॥\n\nकदाचिद्भैरवो दृष्ट्वा हृष्टस्तां प्रार्थयन्मया ।\n\nदत्ता तस्मै भैरवोऽपि योगिनीभ्यः समर्पिपत् ॥ १,१५.३२९ ॥\n\nताश्च प्रीताः स्वभक्तेभ्यो भक्तेभ्यः प्रददुश्च ते ।\n\nनिन्युश्च भूतलं दिव्यामौषधिं सर्वसिद्धिदां ॥ १,१५.३३० ॥\n\n<विजयाभेदाः>\n\nश्रीभैरवी ।\n\nकिंनाम्नी सा कथंवीर्या सेवनीया कथं प्रभो ।\n\nकीदृग्वर्णा कियद्भेदा कीदृग्रूपगुणा च सा ॥ १,१५.३३१ ॥\n\nकथं वा सिद्धिदा सा स्यात्क्रमान्मे ब्रूहि वल्लभ ।\n\nश्रीभैरवः ।\n\nअथ तस्याश्चतुर्वर्णा युगधर्माश्रिताः प्रिये ॥ १,१५.३३२ ॥\n\nशुक्लवर्णा कृतयुगे त्रेतायां शोणितप्रभा ।\n\nद्वापरे पीतवर्णा च नीलवर्णा कलौ युगे ॥ १,१५.३३३ ॥\n\nएकपर्णा त्रिपर्णा च पञ्चपर्णा मुनिच्छदा ।\n\nदशपर्णा रुद्रपर्णा त्रयोदशदलान्विता ॥ १,१५.३३४ ॥\n\nनवपर्णेति विज्ञेया भेदा ह्येते सुरेश्वरि ।\n\n<विजयालक्षणम्>\n\nस्त्रीरूपा सफला वल्ली पुंरूपा च द्रुमाकृतिः ॥ १,१५.३३५ ॥\n\nसफला तु मदं मूर्छां सुखं सत्वं करोति च ।\n\nयोगवाहा तिक्तरसा सा कटुश्चूग्रगन्धिनी ॥ १,१५.३३६ ॥\n\nशिवमूली च विजया भङ्गी गञ्जा विमर्दिनी ।\n\nदिव्या सिद्धा सिद्धिदा च सिद्धमूली मनोन्मनी ॥ १,१५.३३७ ॥\n\nमधुद्रवा चिदाह्लादा पशुपाशविनाशिनी ।\n\nकालघ्नी सर्वरोगघ्नी नामान्येतानि पार्वति ॥ १,१५.३३८ ॥\n\nशिवो मूलं भवेद्यस्याः शिवमूलीति कथ्यते ।\n\nत्रिलोकानरिषड्वर्गान्विजयाख्या जयेदिति ॥ १,१५.३३९ ॥\n\nतापत्रयादिदुःखानां भञ्जनाद्भङ्गिनी स्मृता ।\n\nगञ्जेति मादयत्येषा मदिरास्थानकारिणी ॥ १,१५.३४० ॥\n\nसदृशं मर्शनं यस्याः सैव प्रोक्ता विमर्शिनी ।\n\nक्रीडामोदद्युतिमदकान्तिदत्वाच्च दिव्यका ॥ १,१५.३४१ ॥\n\nस्वतःसिद्धेति सिद्धाख्या दिष्टसिद्धिप्रदायिका ।\n\nसिद्धिदेति महासिद्धैः सा नीता सिद्धमूलिका ॥ १,१५.३४२ ॥\n\nमनश्चिन्तितकार्याणां साधनाच्च मनोन्मना ।\n\nसंविदानन्ददत्वाच्च चिदाह्लादेति कीर्तिता ॥ १,१५.३४३ ॥\n\nब्रह्मरन्ध्रस्थितसुधाद्रावणाच्च मधुद्रवा ।\n\nजन्तूनां पाशनाशत्वात्पशुपाशविनाशिनी ॥ १,१५.३४४ ॥\n\nमृत्युञ्जयत्वात्कालघ्नी रोगघ्नी सार्थनामिका ।\n\n<विजयावर्धनक्रमः>\n\nवर्धनक्रममाचक्षे शृणु लोकशिवंकरि ॥ १,१५.३४५ ॥\n\nशिलालोष्टादितो वर्ज्या वालुकाशर्करादितः ।\n\nभूमिः कृष्णा पांसुला च मृदुला सकरीषका ॥ १,१५.३४६ ॥\n\nभुजङ्गमांससहिता तत्र बीजानि वापयेत् ।\n\nअहिवक्त्रेषु सत्वञ्चि स्निग्धानि च गुरूणि च ॥ १,१५.३४७ ॥\n\nपुष्यार्के सिद्धयोगे वा श्रवणे शुक्लपक्षके ।\n\nस्नातो लिप्ततनुर्गन्धैः कृतन्यासजपार्चनः ॥ १,१५.३४८ ॥\n\nउदङ्मुखः प्राङ्मुखो वा ध्यात्वा च गुरुपादुकां ।\n\nसक्षीराङ्कोलतैलेन जलेन परिषेचयेत् ॥ १,१५.३४९ ॥\n\nअङ्कुरे च समुत्पन्ने सिञ्चेत्सघृतवारिणा ।\n\nपर्णे कीटे समुत्पन्ने सामुद्रं वारि सेचयेत् ॥ १,१५.३५० ॥\n\nततोऽस्यां विततायां च शिरश्छित्त्वा च रन्ध्रयेत् ।\n\nतत्र सूतं क्षिपेन्निष्कं निष्कं प्रत्येकमादरात् ॥ १,१५.३५१ ॥\n\nनिरोधयेत्तन्मुखानि कौशिकेन प्रयत्नतः ।\n\nपुष्पिते फलिते मद्यमांसाम्बु च निषेचयेत् ॥ १,१५.३५२ ॥\n\nएकैकपक्षपर्यन्तं क्षीरादि परिषेचयेत् ।\n\nअस्यां बद्ध्वा जटामांसीं सक्षौद्रं वारि सेचयेत् ॥ १,१५.३५३ ॥\n\nशेषं मद्येन वा वारा वर्धनीया महौषधिः ।\n\nआदौ वा परमं मन्त्रं पश्चात्सेवनमन्त्रकं ॥ १,१५.३५४ ॥\n\nओं क्षां क्षीं क्षूं क्षेत्रपालाय नमः सवीर्यं कुरु कुरु सिद्धिं देहि देहि स्वाहा ।\n\nअयं स्थापनमन्त्रः ।\n\nओं श्रीं ह्रीं क्लीं यरलवशषसह अमृतेश्वरि अमृतं कुरु कुरु आं ह्रां क्रों स्वाहा ।\n\nअयं सेवनमन्त्रः ।\n\nफाल्गुने कृष्णपक्षस्य चतुर्दश्यां च साधकः ।\n\nस्नातः शुद्धाम्बरो गन्धपुष्पभूषणसंयुतः ॥ १,१५.३५५ ॥\n\nअर्चयेद्भैरवं तत्र नन्दीशं च क्रमेण च ।\n\nमद्यमांसोपहारेण रक्तपीतसितासितैः ॥ १,१५.३५६ ॥\n\nतन्तुभिर्वेष्टयेद्देवि तन्मन्त्रं च निगद्यते ।\n\nओं ग्लौं सौं ह्रीं खेचरभूचरदिव्ययोगिनि इमां रक्ष रक्ष सर्वशत्रुप्रमथिनि स्वाहा ।\n\nअयं तन्तुबन्धनमन्त्रः ।\n\nसहस्रं प्रत्यहं जप्यमघोरं मन्त्रनायकं ॥ १,१५.३५७ ॥\n\nएवं सप्तदिनं कार्यं पञ्चम्यां अमृतेश्वरीं ।\n\nध्यात्वा कुन्देन्दुकर्पूरसंकाशां धवलांबरां ॥ १,१५.३५८ ॥\n\nसितमाल्यानुलेपार्द्रां मुक्ताभरणमण्डितां ।\n\nदक्षिणेऽक्षगुणं वामे सुधापूर्णघटं ततः ॥ १,१५.३५९ ॥\n\nतदधो दक्षिणे वामे संवित्पुस्तकधारिणीं ।\n\nतत्र स्थितां ततः कुर्याल्लवनं च समन्त्रकं ॥ १,१५.३६० ॥\n\nस्निग्धानि च सबीजानि सपर्णानि समाहरेत् ।\n\nओं क्लीं वं सं क्रौं शिवानन्दामृतोद्भवे त्रिभुवनविजये विजयं प्रयच्छ स्वाहा ।\n\nअयं लावनमन्त्रः ।\n\nमन्दातपे शुद्धदेशे शोषयेत्सप्तवासरं ॥ १,१५.३६१ ॥\n\nनिक्षिपेन्नूतने भाण्डे तत्पर्णानि सुचूर्णयेत् ।\n\nस्थालीद्वयं प्रताप्यादावेकस्यां प्रथमं पुटेत् ॥ १,१५.३६२ ॥\n\nततोऽपरस्यां पुटयेदेवं कार्यं मुहुर्मुहुः ।\n\nयावत्सुपाकतां याति तज्ज्ञस्तावद्विपाचयेत् ॥ १,१५.३६३ ॥\n\nगुञ्जोन्मत्तश्च वल्ली च तासां पर्णरसैर्मुहुः ।\n\nस्थाल्यौ पृथक्पृथक्देवि सप्तधा सप्तधा प्रिये ॥ १,१५.३६४ ॥\n\nमुण्डी ब्राह्मी कुमारी च वरी धात्री कटुद्वयं ।\n\nसुगन्धिका क्रमाज्ज्ञेया चैकैकपलमानतः ॥ १,१५.३६५ ॥\n\nयोजनीयाश्चूर्णिताश्च तत्सर्वसदृशा जयाः ।\n\nसिता सर्वसमा योज्या तत्समं गोपयः क्षिपेत् ॥ १,१५.३६६ ॥\n\nक्षीरमध्ये सितां क्षिप्त्वा तन्तुपाकं भवेद्भिषक् ।\n\nमुण्डादिविजयान्तं च तच्चूर्णं तत्र निक्षिपेत् ॥ १,१५.३६७ ॥\n\nलोलयित्वावतार्यैवं शैत्ये क्षौद्रं सितार्धकं ।\n\nनिक्षिप्य गोघृतं तुल्यं क्षौद्रस्य परिमेलयेत् ॥ १,१५.३६८ ॥\n\nपक्षद्वयं धान्यराशौ निधाय प्रत्यहं जपेत् ।\n\nसहस्रं वा यथाशक्त्या महावटुकमन्त्रकं ॥ १,१५.३६९ ॥\n\nह्रीं श्रीं महाकालाग्निभैरवाय सर्वसिद्धिमातृब्रह्मा लिङ्गितविग्रहाय सर्वापदां शोषकाय हुं फट्ठं ।\n\nअयं अग्निपाकमन्त्रः ।\n\nमासादुद्धृत्य विधिवद्ग्रसेदामलकोपमं ।\n\nनिवातमन्दिरे स्थायी क्षीरान्नाशी जितेन्द्रियः ॥ १,१५.३७० ॥\n\nगुरूपदिष्टदेवं वा तत्त्वं वा परमं स्मरेत् ।\n\nद्विकालं वा त्रिकालं वा यथा सेवाबलं क्रमात् ॥ १,१५.३७१ ॥\n\nएवं त्रिवर्षाज्जरया वलीभिश्च विवर्जितः ।\n\nभूचरीसिद्धिं आप्नोति जीवेत्त्रिशतवत्सरं ॥ १,१५.३७२ ॥\n\nवाराही त्रिफला चित्रमश्वगन्धा क्रमेण च ।\n\nएवं द्वित्रिचतुर्भागं अश्वगन्धादि योजयेत् ॥ १,१५.३७३ ॥\n\nएतत्समा च विजया मधुना लोलयेत्सुखं ।\n\nआतपे पक्षपर्यन्तं स्थापयेत्प्रतितापयेत् ॥ १,१५.३७४ ॥\n\nधात्रीफलोपमं सेव्यं सूर्याभश्चाष्टमासतः ।\n\nसाधको जायते वर्षाज्जरामरणवर्जितः ॥ १,१५.३७५ ॥\n\nजपन्मन्त्रं इमं भक्त्या देहसिद्ध्यै सुरेश्वरि ।\n\nह्रीं श्रीं महाव्योमभास्कराय दीपिमातृकालिङ्गितविग्रहाय तेजसां निधिं कुरु कुरु ठं ।\n\nइति सूर्यपाकमन्त्रः ।\n\nपलत्रयं जयायाश्च यष्टीचूर्णं पलद्वयं ॥ १,१५.३७६ ॥\n\nपलमेलाभद्रचूर्णं चित्रमूलं पलार्धकं ।\n\nश्रीखण्डचूर्णं च पलं चैतत्सर्वसमा सिता ॥ १,१५.३७७ ॥\n\nस्वर्णचूर्णं च निष्कार्धं निष्कं च हिमवालुकं ।\n\nसर्वमाज्येन लुलितं ज्योत्स्नायां निक्षिपेत्सुधीः ॥ १,१५.३७८ ॥\n\nशुक्लपञ्चमीं आरभ्य पक्षान्तं शशिभावना ।\n\nविधिवत्पूजयित्वा तु शुद्धकोष्ठो लिहेत्प्रिये ॥ १,१५.३७९ ॥\n\nअस्य मन्त्रं पुनर्वच्मि सर्वसिद्धिप्रदायकं ।\n\nह्रीं श्रीं महाशशाङ्ककिरणविस्फारभैरवाय अमृतेश्वरी मातृकालिङ्गितविग्रहाय विस्फुरणं कुरु कुरु हुं फट्ठं ।\n\nइति चन्द्रपाकमन्त्रः ।\n\nएवंविधस्य कल्पस्य त्रिविधं मन्त्रमीरितं ॥ १,१५.३८० ॥\n\nएकैकमन्त्रमयुतं पुरश्चरणमाचरेत् ।\n\nवह्निपाकं चतुर्मासेष्वाषाढादिषु तन्यते ॥ १,१५.३८१ ॥\n\nफाल्गुनादौ प्रकुर्वीत रविपाकं सुरेश्वरि ।\n\nकार्त्तिकादिषु चन्द्रस्य पाकः स्यात्सिद्धिदायकः ॥ १,१५.३८२ ॥\n\nमुण्डीचित्रकनिर्गुण्डीसहिता कुष्ठनाशिनी ।\n\nब्राह्मी कुमार्या युक्ता चेदं अपस्मारविनाशिनी ॥ १,१५.३८३ ॥\n\nजया वराव्योषयुता क्षयस्य क्षयकारिणी ।\n\nजया कार्पासमत्स्याक्षीपत्रयुक्ता च पित्तनुत् ॥ १,१५.३८४ ॥\n\nस्नुह्यर्कपत्रक्षारेण संयुता गुल्मशूलहृत् ।\n\nवचादूर्वारजोयुक्ता ज्ञानवृद्धिप्रदायिनी ॥ १,१५.३८५ ॥\n\nयष्टीगन्धकसंयुक्ता कुष्ठनुत्पुष्टिदायिनी ।\n\nशाल्मलीपिच्छसंयुक्ता ससिता वीर्यवर्धिनी ॥ १,१५.३८६ ॥\n\nपाठातिक्तात्रिकटुकैर्युक्ता कफगदापहा ।\n\nशुक्लगुञ्जायुता नःणां महाविषविनाशिनी ॥ १,१५.३८७ ॥\n\nव्याघातचूर्णसहिता कुष्ठरोगविनाशिनी ।\n\nआरण्यमरिचैरण्डयुक्ता वातविनाशिनी ॥ १,१५.३८८ ॥\n\nएते द्वादशयोगाश्च मासेषु द्वादशेषु च ।\n\nमन्त्रत्रयं च प्रजपेत्प्रतिमासेषु साधकः ॥ १,१५.३८९ ॥\n\nसाधकोऽनेन योगेन जरामरणवर्जितः ।\n\nभवत्येव न सन्देहः सत्यं सत्यं वरानने ॥ १,१५.३९० ॥\n\nरसत्रिगन्धकृष्णाभ्ररुद्राक्षस्वर्णभस्म च ।\n\nजयारसेन संमर्द्यं पक्षमेकं तु भावयेत् ॥ १,१५.३९१ ॥\n\nभूधरे संपुटे यन्त्रे पुटयेच्चूर्णयेत्ततः ।\n\nएतच्चतुर्गुणजया शर्कराघृतसंयुता ॥ १,१५.३९२ ॥\n\nसेव्या निष्कप्रमाणेन प्रातः सायन्तनेऽथवा ।\n\nमहावटुकमन्त्रं च जपेल्लक्षावधि प्रिये ॥ १,१५.३९३ ॥\n\nषष्ठमासे भवेत्सिद्धिर्जरामरणवर्जितः ।\n\nवर्षान्मनोजवगतिर्नागायुतबलो भवेत् ॥ १,१५.३९४ ॥\n\nवज्रकायश्च सिद्धोऽसौ जीवेदाचन्द्रतारकं ।\n\nवटाङ्कुरस्य चूर्णेन सितामध्वाज्यसंयुता ॥ १,१५.३९५ ॥\n\nत्रिपक्षात्सेवितजया सर्वलोकवशंकरी ।\n\nअपामार्गरजोयुक्ता जया घृतसमन्विता ॥ १,१५.३९६ ॥\n\nमन्त्रजापी भवेन्नित्यं षण्मासादमरो भवेत् ।\n\nवरा सितजया चित्रस्त्रिवृता त्रिकटुर्वृषा ॥ १,१५.३९७ ॥\n\nदूर्वा भृङ्गो मरीचश्च मधुकाजाजिसैन्धवं ।\n\nकर्पूरं च कचोरं च सर्वतुल्यं जयारजः ॥ १,१५.३९८ ॥\n\nमधुत्रयेण लुलितं स्निग्धभाण्डे विनिक्षिपेत् ।\n\nकर्षं प्रभाते सेवेत मण्डलात्सिद्धिभाग्भवेत् ॥ १,१५.३९९ ॥\n\nस्याद्वर्षाद्देवसदृशो जीवेद्देवदिनत्रयं ।\n\nअश्वगन्धा वचा व्योषं जयाचूर्णं च तत्समं ॥ १,१५.४०० ॥\n\nलिहेत्त्रिमधुरैर्युक्तं त्रिवर्षाद्देवतासमः ।\n\nगञ्जाचूर्णं चाष्टभागं चतुर्भागा च मुण्डिका ॥ १,१५.४०१ ॥\n\nब्राह्मीरजो द्विभागं स्याद्वाजिगन्धैकभागिका ।\n\nद्विभागस्त्र्यूषणस्यापि वराभागद्वयं तथा ॥ १,१५.४०२ ॥\n\nभागमेकं शिलायाश्च भागैकं गन्धकस्य च ।\n\nरसराडेकभागः स्यात्तदर्धं स्वर्णभस्म च ॥ १,१५.४०३ ॥\n\nतत्समं मौक्तिकं योज्यं मुक्तातुल्यं प्रवालकं ।\n\nमध्वाज्याभ्यां विलुलितं स्निग्धभाण्डे विनिक्षिपेत् ॥ १,१५.४०४ ॥\n\nसप्तरात्रं धान्यपाकं कृत्वा लक्षत्रयं जपं ।\n\nनिष्कमात्रवटी सेव्या क्षीराहारो जितेन्द्रियः ॥ १,१५.४०५ ॥\n\nमण्डलात्सर्वरोगघ्नं त्वब्दात्पुष्पवदग्निभाक् ।\n\nअर्धवर्षाद्भैरवः स्याज्जीवेदाचन्द्रतारकं ॥ १,१५.४०६ ॥\n\nत्रिसुगन्धिवराव्योषैः समांशा शिवमूलिका ।\n\nमध्वाज्याभ्यां युता लेह्या कासघ्नी वह्निवर्धनी ॥ १,१५.४०७ ॥\n\nमधुरप्रायभोजी चेत्सकासश्वासरोगजित् ।\n\nहरिद्रया च सहिता सर्वमेहविनाशिनी ॥ १,१५.४०८ ॥\n\nमण्डूकपर्ण्या सहिता वचया वाङ्मतिप्रदा ।\n\nद्राक्षा सिता वल्लकी च खर्जूरी दुग्धपिण्डिका ॥ १,१५.४०९ ॥\n\nसहिता कन्दलीनीरसैः सर्वस्वादुरिति स्मृतः ।\n\nनारिकेलोदकैर्युक्ता कर्पूरसुरभीकृता ॥ १,१५.४१० ॥\n\nसर्वस्वादुयुता सिद्धा पित्तघ्नी वीर्यवर्धनी ।\n\nस्वादोश्चतुर्गुणं क्षीरं मधुपाकं यथा भवेत् ॥ १,१५.४११ ॥\n\nतद्वस्त्रगालितं कृत्वा कर्पूरं तत्र निक्षिपेत् ।\n\nएलां च सर्वमधुरं जयां च पिबतस्ततः ॥ १,१५.४१२ ॥\n\nशतस्त्रीगमने शक्तिः पित्तहृत्पुष्टिवर्धनं ।\n\nसमाम्बुपयसि क्षिप्त्वा जयाबीजं सवस्त्रकं ॥ १,१५.४१३ ॥\n\nअवशिष्टं चतुर्थांशं पचेन्मृद्वग्निना प्रिये ।\n\nतद्दधीकृत्य विधिवन्मन्थयेत्तत उद्धरेत् ॥ १,१५.४१४ ॥\n\nनवनीतं क्षिपेत्तत्र कर्पूरैला सिता मधु ।\n\nपुष्ट्यायुष्यद्युतिकरं बलारोग्यविवर्धनं ॥ १,१५.४१५ ॥\n\nशतधा स्तन्यधौतं तच्छतधौतमितीरितं ।\n\nनागकेसरकच्छूरलवङ्गैलागरुं तथा ॥ १,१५.४१६ ॥\n\nकर्पूरचन्दनमृगनाभितक्कोलकुङ्कुमं ।\n\nएतत्समं जयाबीजं गोक्षीरेण च मर्दयेत् ॥ १,१५.४१७ ॥\n\nनिष्कनिष्कप्रमाणेन विदध्याद्वटिकाः सुधीः ।\n\nसुपुष्पवासिताः कृत्वा सताम्बूलं मुखे क्षिपेत् ॥ १,१५.४१८ ॥\n\nप्रसेकमुखवैरस्यमलपूतिहरी शुचिः ।\n\nसौगन्ध्यवैशद्यकरी चित्तहर्षप्रदायिनी ॥ १,१५.४१९ ॥\n\nगोक्षीरे चार्धसलिले धातकीकुसुमं क्षिपेत् ।\n\nजातीफलं नागरं च तत्सर्वसदृशां जयां ॥ १,१५.४२० ॥\n\nक्षीरावशिष्टं वस्त्रेण गालयेत्त्रिमधुप्लुतं ।\n\nसिद्धयोग इति ख्यातो वृष्यायुष्यबलप्रदः ॥ १,१५.४२१ ॥\n\nअजमोदयुता वापि निशारजोयुताथवा ।\n\nतन्मात्रसेविता चूर्णा पामाकिट्टिभनाशिनी ॥ १,१५.४२२ ॥\n\nजया तालयुता हन्यात्प्रदरं श्वयथुं तथा ।\n\nकण्डूप्रशमनी ज्ञेया विजया शिलया युता ॥ १,१५.४२३ ॥\n\nतैलेन भावयेत्स्थाल्यां जयां पश्चाच्च फाणिते ।\n\nसान्द्रपाकं भवेद्धीमान्सघृतं भक्षयेत्सदा ॥ १,१५.४२४ ॥\n\nसाक्षात्पर्यायमदनोऽनेकयोषित्सुखप्रदः ।\n\nपथ्या भल्लातकगुडं तिलाश्चैते समांशिनः ॥ १,१५.४२५ ॥\n\nतत्समा विजया हन्ति गुदकीलांश्च षड्विधान् ।\n\nयवानी जीरकयुगमजमोदा समांशिनः ॥ १,१५.४२६ ॥\n\nएतत्समा च विजया सर्पिषा सेव्यतां बुधैः ।\n\nसन्धिवातं भ्रमं छर्दिमुन्मादं मस्तकव्यथां ॥ १,१५.४२७ ॥\n\nशर्करां मधु विश्वं च मागधीं तत्समां जयां ।\n\nकृत्वाज्यगलितां गोलीं इमां पञ्चागदं विदुः ॥ १,१५.४२८ ॥\n\nहृद्रोगप्लीहजठरभगन्दरनिकृन्तनीं ।\n\nसचित्रका वह्निकरी सवरा शूलभञ्जिनी ॥ १,१५.४२९ ॥\n\nसव्योषा वातसंहर्त्री पित्तघ्नी शर्करायुता ।\n\nश्वेताद्रिकर्णिकाबीजं विजयां खरमूत्रतः ॥ १,१५.४३० ॥\n\nनस्येनापस्मृतिहरा भूतप्रेतादिभञ्जनी ।\n\nजयाचूर्णं समध्वाज्यं भजेदामलकोपमं ॥ १,१५.४३१ ॥\n\nवाक्पाटवं वीर्यवृद्धिं कुरुते विजया परं ।\n\nमधुनाज्येन वा धात्र्या मुस्तया स्वरसेन वा ॥ १,१५.४३२ ॥\n\nउपयुक्ता जया रात्रौ दृक्प्रसादकरी नृणां ।\n\nयौवनस्थैर्यमातन्यादायुष्यं परमं भवेत् ॥ १,१५.४३३ ॥\n\nगुडोऽभया च विजया दुर्नामकुलभञ्जनी ।\n\nजयाकाष्ठेन दन्तानां शोधनं दन्तदार्ढ्यकृत् ॥ १,१५.४३४ ॥\n\nतैलाक्तविजयाकाष्ठाद्रसज्ञाशोधनं यदि ।\n\nजिह्वापूतिमलान्हन्याद्यथार्था स्याद्रसज्ञता ॥ १,१५.४३५ ॥\n\nनालिकेरभवक्षीरे पचेन्मृद्वग्निना जयां ।\n\nत्रिमध्वक्तां पिबेद्रात्रौ ततो रामाशतं भजेत् ॥ १,१५.४३६ ॥\n\nशुण्ठी हरीतकी तुल्ये तत्समा च जया तथा ।\n\nसर्वतुल्या सिता योज्या योगस्त्रैलोक्यमोहनं ॥ १,१५.४३७ ॥\n\nत्र्यूषणं मधुकं चव्यं चातुर्जातं फलं वरा ।\n\nगोस्तनी पिप्पलीमूलं समांशं परिकल्पयेत् ॥ १,१५.४३८ ॥\n\nप्रियालमज्जा तैस्तुल्या चैतत्सर्वसमा जया ।\n\nत्रिगुणेन गुडे पक्वे तेषां चूर्णं क्षिपेच्छिवे ॥ १,१५.४३९ ॥\n\nआलोड्य मोदकान्कुर्यात्कामी कन्दर्पमोदकान् ।\n\nसर्वरोगोपशमनांस्त्रिदोषघ्नान्बलप्रदान् ॥ १,१५.४४० ॥\n\nवृष्यान्पुष्टिकरान्धीमांस्त्रिसंध्यमनुवासरं ।\n\nभक्षयेच्छुद्धकोष्ठे तु त्रिवर्षात्सिद्धिरीदृशी ॥ १,१५.४४१ ॥\n\nसदैवमुपयुञ्जानो जरामरणवर्जितः ।\n\nमरीचं पिप्पली शुण्ठी त्वगेलां पत्रकं समं ॥ १,१५.४४२ ॥\n\nएतैश्च विजया तुल्या समगोधूमपिष्टकैः ।\n\nद्विगुणेन गुडेनैव मोदकान्परिकल्पयेत् ॥ १,१५.४४३ ॥\n\nकर्षमात्रान्प्रतिदिनं भक्षयेन्नियतेन्द्रियः ।\n\nबलपुष्टियुतो वर्षाद्वलीपलितवर्जितः ॥ १,१५.४४४ ॥\n\nचणकैर्माषकैर्मुद्गैराढकैर्वा तिलैस्तथा ।\n\nनिष्पावैर्वितुषैराज्यभर्जितैर्गुडसंयुतैः ॥ १,१५.४४५ ॥\n\nसत्रिजातैश्च सव्योषैः सजीरैः समभागतः ।\n\nसंयोज्य विजयां कुर्यान्मोदकान्कर्षमात्रकान् ॥ १,१५.४४६ ॥\n\nएकैकं प्रत्यहं खादेत्सायं प्रातर्विशुद्धधीः ।\n\nसर्वरोगहरान्वृष्यान्बुद्धीन्द्रियबलप्रदान् ॥ १,१५.४४७ ॥\n\nतक्कोलं चन्दनं सेव्यं कर्पूरं नागकेसरं ।\n\nएलालवङ्गमधुकं पिप्पली मरिचं तथा ॥ १,१५.४४८ ॥\n\nसर्वैः समांशा विजया सिता सर्वसमा शुभा ।\n\nपञ्चबाणाभिधानोऽयं चूर्णं सर्वरुजापहं ॥ १,१५.४४९ ॥\n\nद्वादशाब्दोपयोगेन वलीपलितहा भवेत् ।\n\nवरा त्रिजातकश्चन्द्रखण्डबीजं कटुत्रयं ॥ १,१५.४५० ॥\n\nएतैः समा सिद्धमूली सर्वतुल्या च शर्करा ।\n\nमधुना लोलिता लीढा दीपनी देहसिद्धिदा ॥ १,१५.४५१ ॥\n\nशतावर्युत्तमाव्योषमुसलीद्विगुणान्वितः ।\n\nजया समा समसिता वृष्यायुष्यबलप्रदा ॥ १,१५.४५२ ॥\n\nआयुर्घृतयुता धत्ते प्रातः शुण्ठीसितायुता ।\n\nक्षीरसिद्धा जया वृष्या बल्या च निशि सेविता ॥ १,१५.४५३ ॥\n\nमधुना सेविता भुक्तेः पूर्वं सा वाजिगन्धया ।\n\nबलपुष्टिकरा सिद्धा रसायनमिदं परं ॥ १,१५.४५४ ॥\n\nनिस्त्वङ्मर्कटिकाबीजं माषचूर्णं समा जया ।\n\nक्षीरे च माहिषे पक्त्वा रात्रौ सेव्यातिवृष्यकृत् ॥ १,१५.४५५ ॥\n\nविधिवच्छाल्मलीपिच्छवरीभृङ्गामृतारसैः ।\n\nकान्तपात्रे प्रतिरसैः सप्तधा सप्तधातपे ॥ १,१५.४५६ ॥\n\nकुर्वीत भावनां पश्चाच्चूर्णयेत्तत्समां जयां ।\n\nमधुना च लिहेत्कर्षं जरामरणनाशिनी ॥ १,१५.४५७ ॥\n\nपञ्चाङ्गं शाल्मलेर्ग्राह्यं तत्समं विजयारजः ।\n\nमध्वाज्याभ्यां लिहेत्कर्षं वलीपलितखण्डनं ॥ १,१५.४५८ ॥\n\nअथ पुष्यरवौ हस्तिकन्दं ग्राह्यं समूलकं ।\n\nअनातपे च संशोष्य चूर्णयेत्तत्समां जयां ॥ १,१५.४५९ ॥\n\nमधुनालोडयेत्पश्चात्स्निग्धभाण्डे विनिक्षिपेत् ।\n\nएकविंशद्दिनं धान्यराशौ स्थाप्यं तत उद्धरेत् ॥ १,१५.४६० ॥\n\nप्रत्यहं पलमेकं तु भक्षयेन्मण्डलद्वयं ।\n\nकट्वम्लौ वर्जयेत्तावन्मृदु यूषान्नभोजनं ॥ १,१५.४६१ ॥\n\nमधुरं लघु पित्तघ्नं पललं जाङ्गलं हितं ।\n\nबालार्काभश्च मतिमान्पिकालापो बलान्वितः ॥ १,१५.४६२ ॥\n\nशतयोजनपर्यन्तं दिनेनैकेन गच्छति ।\n\nमुण्डीचूर्णं जयाचूर्णं समं मधुघृतान्वितं ॥ १,१५.४६३ ॥\n\nकर्षं प्रातः प्रतिदिनं लिहेदायुष्यपुष्टिकृत् ।\n\nद्वादशाब्दं तु सेवेत भुञ्जीत घृतसंयुतं ॥ १,१५.४६४ ॥\n\nगोक्षीरं षष्टिकान्नं च लोणाम्लक्षारहीनकं ।\n\nभवेद्वलिजराहीनो दृश्यः स्याल्लघुदेहवान् ॥ १,१५.४६५ ॥\n\nपत्रं पुष्पं फलं श्वेतब्रह्मवृक्षस्य चाहरेत् ।\n\nछायायां शोषयेच्चूर्णं तत्समं विजयारजः ॥ १,१५.४६६ ॥\n\nमध्वाज्याभ्यां लिहेत्कर्षमब्दाद्यौवनमाप्नुयात् ।\n\nजयाबीजानि च तिलान्भर्जयेत्सगुडान्प्रिये ॥ १,१५.४६७ ॥\n\nविधाय लड्डुकान्प्रातर्भक्षयेद्गोघृताप्लुतान् ।\n\nमनःसंमोहनकरान्कान्तासङ्गमसाधकान् ॥ १,१५.४६८ ॥\n\nपाकार्हव्यञ्जनैः सार्धं जयापत्राणि पाचयेत् ।\n\nभर्जयेद्गोघृतेनैव गुडैलातीक्ष्णजीरकैः ॥ १,१५.४६९ ॥\n\nसंस्कृतः सुखसेव्योऽयं नाम्ना व्यञ्जनयोगराट् ।\n\nतण्डुलान्विजयाबीजं मुद्गं च विगतत्वचः ॥ १,१५.४७० ॥\n\nसुरन्ध्रनालिकेरान्तः क्षिपेद्रन्ध्रं निरोधयेत् ।\n\nबहिर्गोमयमृल्लिप्तं शोषयेन्मृदुवह्निना ॥ १,१५.४७१ ॥\n\nपाचयेन्नालिकेरस्थं समज्जं तत्समाहरेत् ।\n\nमधुत्रयेण सहितं भुञ्जीत च यथाबलं ॥ १,१५.४७२ ॥\n\nमहावृष्यकरो योगः षण्ढानां अपि पुंस्त्वदः ।\n\nगोक्षीरे विजयाबीजं वस्त्रबद्धं विनिक्षिपेत् ॥ १,१५.४७३ ॥\n\nअर्धावशिष्टे तत्क्षीरे व्यजनानिलशीतले ।\n\nवाराहीमर्कटीबीजकर्पूरैलालवङ्गकं ॥ १,१५.४७४ ॥\n\nत्रिमधु त्रिसुगन्धं च निक्षिपेच्च समांशतः ।\n\nएकीकृत्य पिबेद्रात्रौ महावृष्यकरः परः ॥ १,१५.४७५ ॥\n\nवाराहीयोग एषोऽयं षण्ढत्वादिनिकृन्तनः ।\n\nक्षीरशृतं च तद्बीजं पेषयेच्छिलया तनु ॥ १,१५.४७६ ॥\n\nरसेनोत्तमकन्यायाः कांस्यपात्रे प्रलेपयेत् ।\n\nतीव्रातपे धारयेत्तं तस्मात्स्नेहं समाहरेत् ॥ १,१५.४७७ ॥\n\nस्नेहान्तरयुजा तेन नस्यकर्म समाचरेत् ।\n\nजत्रूर्ध्वगतरोगांश्च कासश्वासादिकान्हरेत् ॥ १,१५.४७८ ॥\n\nयस्य यस्य च रोगस्य विहितं यद्यदौषधं ।\n\nतेन तेन युता सिद्धा तत्तद्रोगहरा भवेत् ॥ १,१५.४७९ ॥\n\nगुणा मया च कथ्यन्ते तान्शृणुष्व महेश्वरि ।\n\nजिह्वार्द्रता मनःसौख्यं तृप्तिः संकल्पसिद्धता ॥ १,१५.४८० ॥\n\nवाक्पटुत्वं मुखोल्लासो भवेद्व्यायामपेशलः ।\n\nस्नानध्यानार्चनपरो मधुरास्वादलोलुपः ॥ १,१५.४८१ ॥\n\nमृष्टान्नाशी शीतवारि पिबन्नालापतत्परः ।\n\nयथेष्टालोकनपरः कामिनीसङ्गलोलुपः ॥ १,१५.४८२ ॥\n\nसर्वभूतदयाविष्टस्तत्त्वज्ञानविलीनधीः ।\n\nकविताख्यानविज्ञानोपन्यासैकपरायणः ॥ १,१५.४८३ ॥\n\nवादेषु विजयं कुर्यात्सङ्ग्रामे मल्लसङ्गरे ।\n\nअन्येऽपि बहवः सन्ति गुणास्त्वन्यत्र दुर्लभाः ॥ १,१५.४८४ ॥\n\n<विजयाव्यापत्सिद्धी>\n\nएतस्याः सिद्धिमूल्याश्च भक्षणे त्वधिके सति ।\n\nजायन्ते हि विकाराश्च शृणु तान्परमेश्वरि ॥ १,१५.४८५ ॥\n\nआरक्तलोचनः शुष्कजिह्वौष्ठपुटतालुकः ।\n\nप्रथमे शुष्कनासाग्र उष्णकृच्छ्वासपार्श्वयोः ॥ १,१५.४८६ ॥\n\nद्वितीयेऽक्षिनिमीलत्वं पटलीकृतविग्रहः ।\n\nतृतीये पादहस्ताक्षिदाहकृद्गद्गदध्वनिः ॥ १,१५.४८७ ॥\n\nचतुर्थे क्षुत्पिपासार्तो निद्राघूर्णितलोचनः ।\n\nपञ्चमे गद्गदा वाणी स्वप्रोक्तं विस्मरेत्क्षणात् ॥ १,१५.४८८ ॥\n\nषष्ठे विकारे संजाते चित्तापस्मृतिकारणं ।\n\nसप्तमे करसादश्च देहे च रुचिरायते ॥ १,१५.४८९ ॥\n\nमहोर्मय इवोल्लासा जायन्ते च पुनः पुनः ।\n\nअष्टमे दिग्भ्रमः शान्तिर्भ्रूभङ्गश्चातिरोदनं ॥ १,१५.४९० ॥\n\nनवमे श्रोत्रहुङ्कारो मूर्च्छापस्मृतिकातरः ।\n\nउद्गारः कूजनं भूमौ लुठनं दैन्यभाषणं ॥ १,१५.४९१ ॥\n\nअन्यथा भाषणं गुह्यं ब्रवन्सौख्यं न वेत्ति च ।\n\nदुःखं च मृदुकल्पोऽयं स्विन्नाङ्गश्च भवेत्प्रिये ॥ १,१५.४९२ ॥\n\nअन्ये विकारा बहवः सन्ति तेषां चिकित्सनं ।\n\nविरेकोऽम्लरसः शीर्षस्नानं शीताम्बुना ततः ॥ १,१५.४९३ ॥\n\nचन्दनोशीरकर्पूरहिमाम्बुपरिलेपनं ।\n\nसुगन्धिशीतलीभूतमालालंकृतविग्रहः ॥ १,१५.४९४ ॥\n\nमल्लिकाजातिचाम्पेयकमलोत्पलधारिणा ।\n\nमृणालवलयोद्भासिशय्या च कदलीदलं ॥ १,१५.४९५ ॥\n\nकर्पूरैलालवङ्गाश्च तक्कोलं कटुकीफलं ।\n\nचर्वयेत्सह ताम्बूलं तालवृन्तेन वीजनं ॥ १,१५.४९६ ॥\n\nसूक्ष्मकाषायवस्त्राणि सुगन्धीनि च धारयेत् ।\n\nकङ्कणे चन्द्रं आपश्यञ्ज्योत्स्नायां द्विमुहूर्तकं ॥ १,१५.४९७ ॥\n\nपीनोत्तुङ्गकुचद्वन्द्वगाढालिङ्गनतत्परः ।\n\nशयीत शर्कराक्षीरघृतमांसरसादिकं ॥ १,१५.४९८ ॥\n\nपानकं मुद्गयूषं वा पेयं वा शार्करं मधु ।\n\nकेवलं शयनं कुर्याद्यद्यच्छीतं भजेच्च तत् ॥ १,१५.४९९ ॥\n\n<२९. कञ्चुकीकल्पः>\n\nअथ वक्ष्यामि देवेशि कञ्चुकीकल्पमुत्तमं ।\n\nसप्ताष्टच्छदसंयुक्ता मूलकोपमकन्दुका ॥ १,१५.५०० ॥\n\nक्षीरान्विता मेषशब्दाज्जायन्ते पल्लवान्यपि ।\n\nसा ज्ञेया पीतरक्ताभकाण्डा श्वेततनुः प्रिये ॥ १,१५.५०१ ॥\n\nआषाढे कार्त्तिके मासे चैत्यदेशे प्ररोहति ।\n\nपिष्टां पलाष्टके क्षीरे त्वङ्गुष्ठद्वयमात्रकं ॥ १,१५.५०२ ॥\n\nकुटीप्रवेशं कृत्वादौ पीत्वा पश्चात्पयः पिबेत् ।\n\nजीर्णे क्षीरं पुनः पेयं पेयां वा स्नेहवर्जितां ॥ १,१५.५०३ ॥\n\nस्तोकोष्णलवणाम्लां तां न स्पृशेच्छीतलं जलं ।\n\nएवं सप्तदिनं सेव्यं खिलकुष्ठं विनाशयेत् ॥ १,१५.५०४ ॥\n\nतृतीये सप्तरात्रेण नश्यन्ति निखिला गदाः ।\n\nतृतीये सप्तरात्रेण भुजङ्गः कञ्चुकं तथा ॥ १,१५.५०५ ॥\n\nत्वक्केशनखदन्तांश्च स त्यजेत्स्वयमेवं हि ।\n\nजीवेत्पञ्चशतं वर्षं रूपमेधाबलान्वितः ॥ १,१५.५०६ ॥\n\nचूर्णितं कञ्चुकीकन्दं तत्क्षीरेण विभावितं ।\n\nकर्षं गोक्षीरकुडुबैः पिष्ट्वा खण्डं पलं क्षिपेत् ॥ १,१५.५०७ ॥\n\nनखकेशास्थिदन्तस्थान्रोगान्पानेन नाशयेत् ।\n\nकञ्चुक्यास्तु पलं चूर्णं प्रस्थगोक्षीरवापितं ॥ १,१५.५०८ ॥\n\nचूर्णशेषं पचेत्तावद्गोघृतेन च भर्जयेत् ।\n\nसितया मधुना लिह्यात्क्षीरान्नो मण्डलावधि ॥ १,१५.५०९ ॥\n\nमहागजबलोपेतो द्विरष्टवयसोज्ज्वलः ।\n\nजीवेत्पञ्चशतं वर्षान्कामिनीकेलिमन्मथः ॥ १,१५.५१० ॥\n\n<३०. कुक्कुटीकल्पः>\n\nअथ वक्ष्यामि ते देवि कुक्कुटीकल्पमुत्तमं ।\n\nसुरासुरैर्मथ्यमानादब्धेरमृतबिन्दवः ॥ १,१५.५११ ॥\n\nपतितास्तेभ्य उत्पन्ना कुक्कुटी निर्जरत्वदा ।\n\nपत्त्रैर्मरकतच्छायैः खर्जूरीदलसन्निभैः ॥ १,१५.५१२ ॥\n\nकन्दैश्च कुक्कुटास्याभैरीषत्कटुकपिच्छिलैः ।\n\nलक्षिता कुक्कुटी ज्ञेया महारोगहरा परा ॥ १,१५.५१३ ॥\n\nविशेषाद्वातरोगांश्च गुदकीलविषाणि च ।\n\nघृतेन भर्जयेत्कन्दं शुद्धकोष्ठः कुटीं व्रजेत् ॥ १,१५.५१४ ॥\n\nगुञ्जामात्रं प्रगे सेव्यं धारोष्णं गोपयः पिबेत् ।\n\nजीर्णे क्षीरान्नमश्नीयाज्जलान्नं वा विचक्षणः ॥ १,१५.५१५ ॥\n\nयथाबलं प्रतिदिनं वर्धयेन्मण्डलावधि ।\n\nजत्रूर्ध्वरोगान्पाण्ड्वादीन्क्षयकुष्ठादिकान्हरेत् ॥ १,१५.५१६ ॥\n\nस्थिरकेशद्विजनखो वलीपलितवर्जितः ।\n\nजीवेद्द्विशतवर्षं च मेधाधैर्यबलान्वितः ॥ १,१५.५१७ ॥\n\nशुक्लप्रतिपदारभ्य चैकैकं घृतवर्जितं ।\n\nकन्दं प्राश्नीय पर्वान्तं वर्धयेत्तद्यथाबलं ॥ १,१५.५१८ ॥\n\nतथैवासितपक्षादि नूनं कुर्याद्दिनाद्दिनं ।\n\nभुक्तेः प्रागुपयुञ्जीत पश्चात्क्षीराशनो भवेत् ॥ १,१५.५१९ ॥\n\nदर्शान्तमेवं सेवेत प्रतिमासं पुनः पुनः ।\n\nत्रिवर्षात्सिद्धिमाप्नोति जीवेद्वर्षायुतत्रयं ॥ १,१५.५२० ॥\n\nकुक्कुटीकन्दचूर्णं च गोक्षीरेण यथाबलं ।\n\nजीर्णे पिबेद्यवागूंश्च मासात्सिद्धिः प्रजायते ॥ १,१५.५२१ ॥\n\nनानाविधगदान्हन्ति जीवेद्वर्षशतद्वयं ।\n\n<३१. सोमलताकल्पः>\n\nअथ सोमलताकल्पं दिव्यं वक्ष्यामि शङ्करि ॥ १,१५.५२२ ॥\n\nसोमः स्वयं मनुष्याणां हितायावनिमण्डलं ।\n\nप्रतिपेदे च तन्नाम्ना ख्याता सोमलता भुवि ॥ १,१५.५२३ ॥\n\nचतुर्विंशतिधा प्रोक्ता स्थाननामादिभेदतः ।\n\nपूर्वप्रतिपदारभ्य पूर्णान्तं प्रतिवासरं ॥ १,१५.५२४ ॥\n\nएकैकं जायते पर्णं तथैवापरपक्षके ।\n\nपतति क्रमशः पर्णं दर्शे सैकावशिष्यते ॥ १,१५.५२५ ॥\n\nपूर्णमास्यां पञ्चदशछदोपेता सदा भवेत् ।\n\nनानाविधदलोपेताश्छदपञ्चदशात्मिकाः ॥ १,१५.५२६ ॥\n\nक्षीरयुक्तलताकन्दाः सर्वाः सोमलताः स्मृताः ।\n\nतुषाराद्रावर्बुदे च सह्ये देवगिरौ तथा ॥ १,१५.५२७ ॥\n\nश्रीपर्वते च मलये महेन्द्रे पारियात्रके ।\n\nविन्ध्ये देवसहेऽद्रौ च देवसूतहृदे तथा ॥ १,१५.५२८ ॥\n\nवितस्तोत्तरतीरेऽस्ति प्रभासाख्यो महीधरः ।\n\nसिन्धुह्रदोऽस्ति पाञ्चाले चन्द्रमाः प्लवतेऽत्र च ॥ १,१५.५२९ ॥\n\nतत्प्रदेशे च वाप्यस्ति त्वंशुमानथ मुञ्जवान् ।\n\nदिव्यं सरोऽस्ति काश्मीरे ख्यातं क्षुद्रकमानसं ॥ १,१५.५३० ॥\n\nऔष्णिक्त्रैष्टुभगायत्रो जागतस्त्र्यैष्टुभस्तथा ।\n\nअन्याश्च पञ्च सन्त्यत्र मृगाङ्काभासवल्लिकाः ॥ १,१५.५३१ ॥\n\nभाग्यहीना न पश्यन्ति देवाग्निद्विजनिन्दकाः ।\n\nसर्वसोमलतानां च विधिरेक उपासने ॥ १,१५.५३२ ॥\n\nचन्द्रमाः स्वर्णसच्छायो विशदो रजतप्रभः ।\n\nतौ रंभाकृतिकन्दौ तु चन्द्रमास्तु जलेचरः ॥ १,१५.५३३ ॥\n\nलशुनच्छदनः पुण्यो मुञ्जवान्गरुडाहृतः ।\n\nश्येनच्छदनिभः पाण्डुः सर्पनिर्मोकवत्सदा ॥ १,१५.५३४ ॥\n\nलम्बते पादपाग्रेषु विशेषं लक्षणं स्मृतं ।\n\nअंशुमांश्चन्द्रमाश्चैव शोनकी कर्णकोपमः ॥ १,१५.५३५ ॥\n\nदूर्वासोमौ जाग्रतश्च कन्याभासश्च शाक्वरः ।\n\nकरवीरस्तालवृन्तः प्रतानश्च गवीनसः ॥ १,१५.५३६ ॥\n\nपथ्यः सोमप्रदश्चैव गरुडाहृतनामकः ।\n\nअयःप्रभोऽग्निष्टोमः स्यादौक्थ्यो रेवतकस्तथा ॥ १,१५.५३७ ॥\n\nअंशुमान्सर्वमुख्यः स्यादस्य सेवां प्रचक्षते ।\n\nएतद्रसायनज्ञैश्च प्रीतैर्मन्त्रविदुत्तमैः ॥ १,१५.५३८ ॥\n\nभिषग्वरैः सुहृद्भिश्च संयुक्तः शुद्धकोष्ठवान् ।\n\nकुटीं प्रविश्य निवृतां पुण्यर्क्षे शुभवासरे ॥ १,१५.५३९ ॥\n\nपूर्वेद्युर्देवि विप्राग्निसिद्धसामायिकान्गुरून् ।\n\nयोगिनीश्च कुमारीश्च बालकान्सिद्धसन्ततिं ॥ १,१५.५४० ॥\n\nगन्धपुष्पाक्षताद्यैश्च धूपैर्दीपैश्च पूजयेत् ।\n\nभोजनैर्दक्षिणाभिश्च तोषयेच्च विधानतः ॥ १,१५.५४१ ॥\n\nक्षीरमंशुमतः कन्दात्स्वर्णसूच्या विभेदितात् ।\n\nहेमपात्रे समादाय तत्क्षीरं कुडुबं पिबेत् ॥ १,१५.५४२ ॥\n\nसकृदेव पिबेत्सर्वं पीतशेषं जले क्षिपेत् ।\n\nदिवा सुहृद्भिर्विहरेद्वाग्यतश्च वशी भवेत् ॥ १,१५.५४३ ॥\n\nद्रव्यदेहोपदेशज्ञैः कुट्यामास्तिकबुद्धिभिः ।\n\nउपवासी जपरतः सायं सन्ध्यार्चनापरः ॥ १,१५.५४४ ॥\n\nप्रसुप्याद्दर्भशयने कृष्णाजिनतिरोहिते ।\n\nपिपासितोऽपि पानीयं शीतलं मात्रया पिबेत् ॥ १,१५.५४५ ॥\n\nप्रभाते च समुत्थाय कृतप्रागेतनक्रमः ।\n\nविना सोमं तथासीत जीर्णे क्षीरे सशोणितं ॥ १,१५.५४६ ॥\n\nपित्तावसानं सकृमि वमनं भवति प्रिये ।\n\nशृतशीतं च गोक्षीरं सायं पेयं सुसाधकैः ॥ १,१५.५४७ ॥\n\nविरेको जायते तस्य तृतीयदिवसे महान् ।\n\nतेन प्रमुच्यते मर्त्यः पूर्वकैर्दुष्टभोजनैः ॥ १,१५.५४८ ॥\n\nस्नानं कुर्याद्दिनान्ते स शृतशीतं पिबेत्पयः ।\n\nदर्भशय्यां सुमक्षौमछादितायां शयीत सः ॥ १,१५.५४९ ॥\n\nततश्चतुर्थे दिवसे श्वयथुस्तस्य जायते ।\n\nअङ्गेभ्यः क्रिमयो बह्व्यः सूक्ष्मा निर्यान्ति तद्दिने ॥ १,१५.५५० ॥\n\nगोविड्भस्ममयीं शय्यां शोधितां मृदुलां सुधीः ।\n\nअधिशेत पिपासा चेच्छृतशीतं जलं पिबेत् ॥ १,१५.५५१ ॥\n\nसायं गव्यं शृतं क्षीरं पीत्वा शिष्यसुहृद्वृतः ।\n\nयथासुखं प्रसुप्याच्च निशि पञ्चमषष्ठयोः ॥ १,१५.५५२ ॥\n\nअह्नो विधिरयं कार्यो द्विकालं पाययेत्पयः ।\n\nसप्तमे दिवसे देहस्त्वगस्थिस्नायुशेषितः ॥ १,१५.५५३ ॥\n\nमांसरक्तविहीनः स्यात्सोमपः प्राणशेषितः ।\n\nसुखोष्णैः सिञ्चयेत्क्षीरैर्गव्यैरेतस्य विग्रहं ॥ १,१५.५५४ ॥\n\nश्रीखण्डतिलयष्ट्याह्वैः पिष्टैस्तं परिलेपयेत् ।\n\nक्षीराशी कटशायी च क्षौममय्यां शयीत सः ॥ १,१५.५५५ ॥\n\nअष्टमेऽह्नि नखं श्मश्रु त्वक्केशा रदना अपि ।\n\nपतन्ति सद्योजातस्य देहवज्जायते वपुः ॥ १,१५.५५६ ॥\n\nक्षीराशी स्यात्तु नवमेऽणुतैलाभ्यङ्गमाचरेत् ।\n\nस्नायात्सोमलताकल्पं क्वथितेन जलेन च ॥ १,१५.५५७ ॥\n\nततस्तु नवमे त्वक्च स्थिरतां प्रतियाति च ।\n\nतथैवैकादशदिनं प्रारभ्य षोडशं दिनं ॥ १,१५.५५८ ॥\n\nअभ्यङ्गं नाचरेत्स्नानं सोमवल्ककषायजं ।\n\nदिनात्सप्तदशादूर्ध्वं चतुर्विंशतिकावधि ॥ १,१५.५५९ ॥\n\nस्थिरत्वं त्वगवाप्नोति दन्ता वज्रनिभोज्ज्वलाः ।\n\nस्थिरा दृढतराः स्निग्धा जायन्ते समपङ्क्तयः ॥ १,१५.५६० ॥\n\nपञ्चविंशत्तमे घस्रे षष्ट्यन्नं गोपयोऽन्वितं ।\n\nभुञ्जीत नखरास्तस्य शुकचञ्चुनिभोज्ज्वलाः ॥ १,१५.५६१ ॥\n\nत्वगस्य जायते स्निग्धा नीलोत्पलसमद्युतिः ।\n\nसुलक्षणातसीपुष्पवैडूर्याम्बुदसन्निभा ॥ १,१५.५६२ ॥\n\nमासादनन्तरं कुर्यात्तिलोशीरकचन्दनैः ।\n\nपिष्टैः प्रलेपनं पश्चात्पयसा स्नपनक्रिया ॥ १,१५.५६३ ॥\n\nरोहन्ति चिकुरास्तस्य भ्रमराञ्जनसन्निभाः ।\n\nमाससप्तदिनादूर्ध्वं द्वितीयावरणस्थितिः ॥ १,१५.५६४ ॥\n\nपुनस्तृतीयावरणे तिष्ठेत्सिद्धो मुहूर्तकं ।\n\nकुटीं विशेद्यथापूर्वं बलातैलाज्यलेपनं ॥ १,१५.५६५ ॥\n\nकुर्याद्दिनत्रयं पश्चाच्चत्वारिंशद्दिनात्परं ।\n\nकरीषभस्मनोद्धूल्य देहं कल्कैर्विलेपयेत् ॥ १,१५.५६६ ॥\n\nअजशृङ्गीत्वगुद्भूतैः स्नानं कोष्णजलेन च ।\n\nचन्दनोशीरकर्पूरैर्लिप्ताङ्गो मुद्गधात्रिजैः ॥ १,१५.५६७ ॥\n\nयूषैः षष्ट्यन्नं अश्नीयात्क्षीरैस्त्रिमधुसंयुतैः ।\n\nघृतेन वा द्वितीये तु वसेदावरणे सुधीः ॥ १,१५.५६८ ॥\n\nदिवसं पञ्चकं तत्र किंचिद्वातातपे सुधीः ।\n\nमध्ये मध्ये च सेवेत तथैव दशवासरं ॥ १,१५.५६९ ॥\n\nसोढवातातपस्तस्मात्तृतीयावरणं भजेत् ।\n\nएकविंशद्दिनं तिष्ठन्स्थिरीकृतमनाः समुत् ॥ १,१५.५७० ॥\n\nततो द्वाविंशतिदिने देहसिद्धिः प्रजायते ।\n\nबहिर्निर्गत्य च तदा पूजयेद्भैरवं पुरा ॥ १,१५.५७१ ॥\n\nगुर्वग्निद्विजसिद्धानां चेतांसि परिमोदयन् ।\n\nसर्वत्र स्वेच्छया नित्यं विहरेद्दुःखवर्जितः ॥ १,१५.५७२ ॥\n\nवर्षायुतं नवं दिव्यं वपुर्धत्ते सुकान्तिमत् ।\n\nबलं गजसहस्राणां भवेदस्य न संशयः ॥ १,१५.५७३ ॥\n\nविषाग्नितोयशस्त्रास्त्रमृगादिभ्यो भयं न हि ।\n\nब्रह्मलोकादिलोकेषु विचरेत्स्वेच्छया सदा ॥ १,१५.५७४ ॥\n\nकान्त्या द्वितीयश्चन्द्रः स्याद्रूपेण मकरध्वजः ।\n\nसर्वाह्लादकरः शान्तः सषडङ्गपदक्रमान् ॥ १,१५.५७५ ॥\n\nवेदान्वेत्ति च शास्त्राणि भूलोकगतिनिर्जरः ।\n\nह्रस्वशाखाप्रतानायाः सोमवल्ल्याः समाहरेत् ॥ १,१५.५७६ ॥\n\nकाण्डान्द्वात्रिंशतिं स्वर्णपात्रे पुण्ये यथाविधि ।\n\nरौप्ये पात्रेऽथवा योज्यं द्विपलं गोपयस्तथा ॥ १,१५.५७७ ॥\n\nसोमवल्लीरसं तद्वन्मेलयित्वा पिबेत्ततः ।\n\nकुटीप्रवेशः पथ्यं च पूर्ववत्समुदाहृतं ॥ १,१५.५७८ ॥\n\nअणिमाद्यष्टसिद्धिः स्यात्स साक्षादमरो भवेत् ।\n\n<३२. गुडूचीकल्पः>\n\nअथामृतलताकल्पं वक्ष्यामि शृणु भैरवि ॥ १,१५.५७९ ॥\n\nसाक्षात्सुधामृतलता व्याधिजन्मजरापहा ।\n\nअमृतायाः शतपलं त्रिप्रस्थं मधुरत्रयं ॥ १,१५.५८० ॥\n\nचूर्णं लिहेत्कर्षमात्रमेवं संवत्सरावधि ।\n\nसर्वव्याधिप्रशमनं जीवेच्च शरदः शतं ॥ १,१५.५८१ ॥\n\nअथ छिन्नरुहाचूर्णं पञ्चविंशत्पलं सिता ।\n\nद्विगुणा च तवक्षीरी चात्मगुप्ताश्वगन्धिका ॥ १,१५.५८२ ॥\n\nपुनर्नवाज्यं प्रत्येकं युञ्ज्याद्दशपलं प्रिये ।\n\nमृद्वीकाष्टपला यष्टी ततः पञ्चपला तथा ॥ १,१५.५८३ ॥\n\nएकीकृत्य च तत्सर्वं स्निग्धभाण्डे विनिक्षिपेत् ।\n\nपक्षमेकं धान्यराशौ निधाय प्रतिवासरं ॥ १,१५.५८४ ॥\n\nपलं पलं प्रयुञ्जीत मासं स्याद्व्याधिवर्जितः ।\n\nषण्मासाद्गृध्रदृष्टिः स्याद्वर्षं जीवेच्छतायुषं ॥ १,१५.५८५ ॥\n\nअमृतायाः शतपलं चूर्णं षष्टिपलं मधु ।\n\nचत्वारिंशत्पलं सर्पिर्द्विमासं धान्यराशिगं ॥ १,१५.५८६ ॥\n\nप्रत्यहं पलमात्राशी मासात्सर्वगदान्हरेत् ।\n\nदिव्यदृष्टिः शतं जीवेन्मेधाबलमहाद्युतिः ॥ १,१५.५८७ ॥\n\n<३३. तुवरककल्पः>\n\nअथ वक्ष्याम्यहं देवि कल्पं तुवरकस्य च ।\n\nवृक्षाः पश्चिमवारीशतटे तिष्ठन्ति संततं ॥ १,१५.५८८ ॥\n\nतरङ्गानिलसंक्षुब्धशीकारार्द्रितपल्लवाः ।\n\nवर्षर्तौ च सुपक्वानि तत्फलानि समाहरेत् ॥ १,१५.५८९ ॥\n\nशोषयित्वाथ संचूर्ण्य तिलवत्तैलमाहरेत् ।\n\nअथवैरण्डवत्तैलं प्रयत्नेन समाहरेत् ॥ १,१५.५९० ॥\n\nपुनर्वह्नौ पचेत्तैलं यावदंभःक्षयं भवेत् ।\n\nतत्कर्षं निक्षिपेत्पक्षं तत उद्धृत्य प्रयत्नतः ॥ १,१५.५९१ ॥\n\nचतुर्भक्तविहीनः सन्शुद्धः कर्षं पिबेत्प्रिये ।\n\nशङ्खचक्रगदापाणिस्त्वामाज्ञापयदच्युतः ॥ १,१५.५९२ ॥\n\nमन्त्रेणानेन सेवेत सर्वो दोषो विनश्यति ।\n\nएवं पञ्चदिनं सेव्यमहितानि च वर्जयेत् ॥ १,१५.५९३ ॥\n\nमासं मुद्गरसाशी स्यात्सर्वकुष्ठविवर्जितः ।\n\nततः क्षौद्रघृताभ्यां च लिहेत्षाण्मासिकावधि ॥ १,१५.५९४ ॥\n\nवलीपलितहीनश्च जीवेद्वर्षशतद्वयं ।\n\nतत्तैलं दिनपञ्चाशं नस्येद्धीरकवद्द्विजः ॥ १,१५.५९५ ॥\n\nवलीपलितनिर्मुक्तः श्रुतधारी दृढाङ्गवान् ।\n\nजीवेद्द्विशतवर्षं च मेधावी गृध्रलोचनः ॥ १,१५.५९६ ॥\n\n<३४. सोमराजीकल्पः>\n\nअथ वक्ष्याम्यहं देवि सोमराजीरसायनं ।\n\nसंग्रहेत्तां पुष्यरवावातपे शोषयेत्ततः ॥ १,१५.५९७ ॥\n\nचूर्णितां कोष्णसलिलैः पिबेत्प्रातर्विशुद्धये ।\n\nत्रिदिवं च ततः क्षौद्रैः कर्षमात्रं लिहेत्प्रगे ॥ १,१५.५९८ ॥\n\nमासेन रोगा नश्यन्ति षण्मासात्सिद्धिमाप्नुयात् ।\n\n<३५. वृद्धदारुककल्पः>\n\nअथ ब्रवीमि देवेशि वृद्धदारुककल्पकं ॥ १,१५.५९९ ॥\n\nनागवल्लीदलक्षौद्रैः सदुग्धैर्मृदुरोमकैः ।\n\nपत्रैर्युतापि सफला रक्तपुष्पा प्रतानिका ॥ १,१५.६०० ॥\n\nतिक्तोषणं काम्बुतेति महिषाख्यलता स्मृता ।\n\nतुलोन्मितं च तन्मूलं चूर्णितं सर्षपायुतं ॥ १,१५.६०१ ॥\n\nधान्यराशौ न्यसेत्पक्षं उद्धृत्योन्मितकर्षकं ।\n\nअनुपेयं च गोक्षीरं जीर्णे क्षीरान्नभोजनं ॥ १,१५.६०२ ॥\n\nवृद्धोऽपि तरुणो भूयाद्वर्षात्सर्वगदोज्झितः ।\n\nएवं द्वादशवर्षाणि सेवेतालस्यवर्जितः ॥ १,१५.६०३ ॥\n\nजीवेत्षट्शतवर्षं च वलीपलितवर्जितः ।\n\nवृद्धदारुकचूर्णं च शुद्धं शतपलोन्मितं ॥ १,१५.६०४ ॥\n\nवाजिगन्धाकन्दचूर्णं शतत्रयपलं घृतैः ।\n\nआलोड्य भक्षयेत्कर्षं स जीवेच्छरदां शतं ॥ १,१५.६०५ ॥\n\nतुरंगमसमो वेगे बले दन्ताबलोपमः ।\n\nकान्त्या हिमांशुसदृशस्तेजसा भास्करोपमः ॥ १,१५.६०६ ॥\n\nशतावर्याश्वगन्धा च गोक्षुरो वृद्धदारुकः ।\n\nसमांशमखिलं सर्पिर्युक्तं कर्षं च खादयेत् ॥ १,१५.६०७ ॥\n\nसप्ताहात्किन्नरध्वानो वत्सरात्सिद्धिभाग्भवेत् ।\n\nवृद्धदारुकमूलं च वरीस्वरसपेषितं ॥ १,१५.६०८ ॥\n\nकर्षं पिबेद्वत्सरं यत्स जीवेच्छरदः शतं ।\n\nवृद्धदारुकचूर्णं च धात्रीस्वरसभावितं ॥ १,१५.६०९ ॥\n\nएकविंशतिधा प्रातर्मध्वाज्याभ्यां तु कर्षकं ।\n\nलिहेदब्दं स जीवेच्च वर्षाणि च शतद्वयं ॥ १,१५.६१० ॥\n\nयोवसापस्तधा जीवेन्नीरुजः स महान्भवेत् ।\n\nगोदुग्धेन च तन्मूलं रसं धात्र्याश्च संमितं ॥ १,१५.६११ ॥\n\nपिबेत्संवत्सरं यस्तु स जीवेच्छरदः शतं ।\n\nतत्सिद्धं सर्पिरश्नीयात्पूर्ववत्फलं आप्नुयात् ॥ १,१५.६१२ ॥\n\nपुनर्नवा वरी शुण्ठी मागधी रजनीद्वयं ।\n\nएतत्सर्वं समं वृद्धदारुकं काञ्जिकान्वितं ॥ १,१५.६१३ ॥\n\nपलं प्रातः पिबेद्धीमान्दच्छदाद्धारमाचरेत् ।\n\nमासात्सर्वामयान्हन्ति वर्षादायुः शतं भवेत् ॥ १,१५.६१४ ॥\n\nद्वीपी शौण्डी वरा विश्वं मुस्तमेला समांशकं ।\n\nएतत्संयोज्य सिद्धं तच्चूर्णं वेल्लरिकं भवेत् ॥ १,१५.६१५ ॥\n\nक्षौद्राज्यलुलितं खादेत्कर्षं वर्षेण सिध्यति ।\n\nतत्फलं स्वरसं कर्षं घृतं क्षौद्रं च तत्समं ॥ १,१५.६१६ ॥\n\nपिबेदनु गवां क्षीरं माहिषं वा पलोन्मितं ।\n\nमासेन सर्वरोगघ्नं वर्षाज्जीवेच्छतायुषं ॥ १,१५.६१७ ॥\n\nचूर्णं वेल्लरिकामूलं फलं पिप्पलिकाभवं ।\n\nसमवेल्लरिकामूलफलजैश्च रसैस्तथा ॥ १,१५.६१८ ॥\n\nगुडूचीस्वरसेनापि भावयेदेकविंशतिं ।\n\nशुष्कं घृतप्लुतं भाण्डे स्निग्धे धान्यचये स्थितः ॥ १,१५.६१९ ॥\n\nत्रिसप्ताहात्तदुद्धृत्य कर्षं प्रातर्लिहेन्नरः ।\n\nवर्षाद्वर्षसहस्रायुः सर्वरोगविवर्जितः ॥ १,१५.६२० ॥\n\n<३६. वज्रवल्लीकल्पः>\n\nअथ व्याख्याम्यहं देवि वज्रवल्लीरसायनं ।\n\nवज्रवल्लीं समूलां च छायाशुष्कां विचूर्णयेत् ॥ १,१५.६२१ ॥\n\nवरा व्रणारिमूलं च प्रत्येकं भास्करं पलं ।\n\nरोगानशेषान्षण्मासाद्धन्यात्संवत्सराद्भवेत् ॥ १,१५.६२२ ॥\n\nदेहसिद्धिश्च षण्मासाच्चूर्णमन्यत्प्रकल्पयेत् ।\n\n<३७. तिलक्षीरिणिकाकल्पः>\n\nतिलक्षीरिणिकाकल्पं कथयिष्यामि शाम्भवि ॥ १,१५.६२३ ॥\n\nतिलक्षीरिणिकामूलं मौनेनोत्पाट्य साधकः ।\n\nकोष्णेन वारिणा पिष्ट्वा प्राङ्मुखोदङ्मुखः पिबेत् ॥ १,१५.६२४ ॥\n\nगिलेद्वा गुलिकां कृत्वा क्षीराज्यानाशयेच्छुचिः ।\n\nक्रमेणार्धद्वित्रिनिष्कं सेवेताब्दं स सिद्धिभाक् ॥ १,१५.६२५ ॥\n\nदशाहाच्छुक्रवृद्धिः स्यात्त्रिमासात्सर्वरोगजित् ।\n\nषण्मासात्सिद्धिमाप्नोति नात्र कार्या विचारणा ॥ १,१५.६२६ ॥\n\n<३८. ब्राह्मीकल्पः>\n\nअथ वक्ष्यामि देवेशि ब्राह्मीकल्पमनुत्तमं ।\n\nसमूलामुद्धरेद्ब्राह्मीं प्रक्षाल्य सलिलेन च ॥ १,१५.६२७ ॥\n\nउलूखले कुट्टयित्वा पात्रे तत्र समाहरेत् ।\n\nजुहुयाच्छारदामन्त्रैस्तद्रसैश्च सहस्रकं ॥ १,१५.६२८ ॥\n\nअर्चयित्वा गुरून्विप्रान्प्राश्नीत हुतशेषकं ।\n\nपलमात्रं तद्रसं च जीर्णे क्षीरान्नभोजनं ॥ १,१५.६२९ ॥\n\nएवं सप्तदिनं सेव्यं ब्रह्मचारी जपे रतः ।\n\nमेधावी ब्रह्मवर्चस्वी वाग्विशुद्धः प्रजायते ॥ १,१५.६३० ॥\n\nऊर्ध्वं सप्तदिनात्सेव्यं प्रबध्नातीच्छया अपि ।\n\nविस्मृतानपि वेत्त्येव श्रुतं शीघ्रं च धारयेत् ॥ १,१५.६३१ ॥\n\nद्वितीये सप्तमादूर्ध्वं पूर्ववत्तद्रसं पिबेत् ।\n\nसकृच्छ्रुतं श्लोकशतं सहस्रमपि धारयेत् ॥ १,१५.६३२ ॥\n\nएवं त्रिसप्तदिवसं पिबेद्ब्राह्मीरसं शुचिः ।\n\nदेहादलक्ष्मीर्निर्याति वाणी विशति शाश्वती ॥ १,१५.६३३ ॥\n\nभवेत्पुंरूपवाग्देवी सर्वशास्त्रार्थवेदिनी ।\n\nवेदवेदान्तविद्धीमाञ्जीवेत्पञ्चशताब्दकं ॥ १,१५.६३४ ॥\n\nâक्, १, १६\n\n<१. अङ्कोलकल्पः>\n\nअथ ब्रवीम्यहं देवि कल्पमङ्कोलबीजकं ।\n\nचतुर्भिः साधकैर्धीरैर्विशुद्धैः शुद्धिकाङ्क्षिभिः ॥ १,१६.१ ॥\n\nसमवेतः साधकेन्द्रैः पुण्यर्क्षेष्वारभेच्च तत् ।\n\nअङ्कोलमूलं वितृणं कृत्वा संमार्ज्य शोधनं ॥ १,१६.२ ॥\n\nतत्र लिङ्गं च संस्थाप्य तदग्रे स्थापयेद्घटं ।\n\nएकसूत्रेण बध्नीयाल्लिङ्गाङ्कोलघटान्प्रिये ॥ १,१६.३ ॥\n\nगन्धपुष्पादिभिः पूजामघोरेण प्रकल्पयेत् ।\n\nप्रतिमासं दिवा नक्तं पुष्पादि फलितावधि ॥ १,१६.४ ॥\n\nगृहीत्वा तत्फलं पक्वं पूरयेत्तद्घटं फलैः ।\n\nयोगिनीभैरवीप्रीत्यै महापूजां विधाय च ॥ १,१६.५ ॥\n\nआनीय तद्घटं गेहे शोषयेदातपे फलं ।\n\nवितुषाणि च बीजानि कुर्यात्तन्मुखघर्षणं ॥ १,१६.६ ॥\n\nकुर्यात्ततो विशालास्ये पात्रे मृच्चूर्णलेपनं ।\n\nएकैकशश्चोर्ध्वमुखं रोपयेद्भुजगाकृति ॥ १,१६.७ ॥\n\nततस्तु टङ्कणं तद्वत्तत्तद्वक्त्रेषु लेपयेत् ।\n\nतत्पात्रं कांस्यपात्रे च स्थापयेत्तदधोमुखं ॥ १,१६.८ ॥\n\nआतपे धारयेद्धीमान्पललैश्च तिरोदधेत् ।\n\nदिने दिने च्युतं तैलं गृह्णीयाद्दिनपञ्चकं ॥ १,१६.९ ॥\n\nतत्तैलं काचकूप्यन्तः स्थापयेच्च समन्त्रकं ।\n\nअर्धमात्राङ्कोलतैलं द्विगुणं तिलतैलकं ॥ १,१६.१० ॥\n\nनासारन्ध्रद्वये नस्यं जरामृत्युविनाशनं ।\n\nस जीवेत्त्रिशतं वर्षं सर्वामयविवर्जितः ॥ १,१६.११ ॥\n\nरोगादिजलपाशाद्यैर्भ्रमाद्यैश्च विषेण च ।\n\nगतासूनां नृणां नस्यं कुर्यात्पुंशुक्लमिश्रितं ॥ १,१६.१२ ॥\n\nमृतसूतं च तैलं ते जीवन्ति च न संशयः ।\n\nमृतसंजीवनी विद्या पूर्वोक्ता कथितानघे ॥ १,१६.१३ ॥\n\n<अन्ये रसायनकल्पाः>\n\nएलाभया वचा काकतुण्डीफलमरुष्करः ।\n\nसहदेवी निम्बपत्रं लाङ्गलीकन्दमेव च ॥ १,१६.१४ ॥\n\nसमांशं शोषयेद्यन्त्रे पाताले तैलमाहरेत् ।\n\nतत्तैलं नस्यमादद्यात्सप्ताहान्तरितं प्रिये ॥ १,१६.१५ ॥\n\nएवं वर्षे कृते नस्ये सहस्रायुर्भवेन्नरः ।\n\nनीलिकामूलसंयुक्तं तैलं चार्धपलं पिबेत् ॥ १,१६.१६ ॥\n\nवत्सराज्जायते सिद्धो वलीपलितवर्जितः ।\n\nजीवेद्ब्रह्मदिनं त्र्यब्दाद्वायुवेगो महाबलः ॥ १,१६.१७ ॥\n\nभृङ्गीरसं कृष्णजीरं प्रस्थं प्रस्थं प्रकल्पयेत् ।\n\nनीलोत्पलं च मधुकं प्रस्थार्धं च पृथग्भवेत् ॥ १,१६.१८ ॥\n\nतिलतैलं पञ्चपलं पाचयेत्सर्वमेकतः ।\n\nतैलावशिष्टं तत्तैलं जरा मृत्युश्च नश्यति ॥ १,१६.१९ ॥\n\nअर्धनिष्कं चैकनिष्कं सार्धनिष्कं क्रमेण च ।\n\nतैलप्रमाणमित्युक्तं अब्दाञ्जीवेच्छतत्रयं ॥ १,१६.२० ॥\n\nइष्टिकाक्षिपलं क्षिप्त्वा कर्षैकमुदकैः पिबेत् ।\n\nवत्सरात्पलितं हन्ति सहस्रायुर्भवेन्नरः ॥ १,१६.२१ ॥\n\nसर्पाक्षी काकमाची च सहदेवी च भृङ्गराट् ।\n\nकाकतुण्डीफलं निम्बं पर्णं वाकुचिबीजकं ॥ १,१६.२२ ॥\n\nसमूलां देवदालीं च ब्राह्मीमूलं फलत्रयं ।\n\nमूलं च वाजिगन्धाया नीलकोरण्डपत्रकं ॥ १,१६.२३ ॥\n\nसमं समं कन्यकाया द्रवैश्च परिभावयेत् ।\n\nसप्ताहं शोषयेच्चूर्णं छायायां त्रिमधुप्लुतं ॥ १,१६.२४ ॥\n\nद्विकर्षं प्रत्यहं सेव्यं वत्सरेण जरां जयेत् ।\n\nआ चन्द्रतारकं जीवेन्महाबलयुतः सुखं ॥ १,१६.२५ ॥\n\n<महाकामेश्वरकल्पः>\n\nचातुर्जातकचोरचन्दनजलद्राक्षातुगारेणुकं कस्तूरीतगरेन्दुकुङ्कुमजटाकुष्ठाश्वगन्धाब्दकं ।\n\nकङ्कोलामरदारुचित्रकविषं द्वे जीरके सैन्धवं भार्ङ्गीगोक्षुरदेवपुष्पमुसलीयष्टीबलाफेनकं ॥ १,१६.२६ ॥\n\nरंभाकन्दफलत्रयं त्रिकटुकं जातीफलं वाशकं तालीशं कटुकीफलं गजकणा माषामृताशर्करा ।\n\nपिच्छाभृङ्गविदारिकामदनकं बीजं च कच्छूद्भवं शाल्मल्यङ्घ्रिपुनर्नवागरुशतावर्यप्यथो दीप्यकं ॥ १,१६.२७ ॥\n\nपादांशं मृतमभ्रकं च विजया तुल्यौषधानां समा सर्वेषां सदृशा सिता च मधुना चाज्येन संयोजिता ।\n\nजातीचम्पककेतकादिकुसुमैः सेवेत संवासितं कर्षार्धं निशि देहसिद्धिदमहाकामेश्वरः कामदः ॥ १,१६.२८ ॥\n\nपुंसां शुक्रविवृद्धिदार्ढ्यकरणे क्षीरानुपानं हितं शाल्मल्यङ्घ्रिजलानुपानं अथवाप्यन्यच्च यच्छुक्रलं ।\n\nप्रौढानां सुदृशां सुखातिसुखदो वश्यो महाद्रावकः सङ्गे भङ्गुरकामकौतुकरसः क्रीडाकलामोददः ॥ १,१६.२९ ॥\n\nसंभोगे स्थविराग्नियोषिति मदे यूनां स्मरे दर्पहा नित्यानन्दनिदानं आदिपुरुषैरप्याहितास्वादनः ।\n\nवाचां सिद्धिकरः प्रकृष्टकवितासंदर्भसंपादनः सौख्यारोग्यविशेषयौवनकलासामग्र्यसंधायकः ॥ १,१६.३० ॥\n\nवृद्धत्वं हरते बलं च कुरुते मृत्युं निरस्येत्परं व्याधिव्रातं अपाकरोति कुरुते कान्तिं नयत्यार्जवं ।\n\nयोगाभ्यासविधौ रतस्य सुलभा सिद्धिं विधत्तेतरां अंहः संततिसंहृतिं कलयते स्त्रीणां अपत्यप्रदः ॥ १,१६.३१ ॥\n\nरोगाणां निचयं क्षयं क्षपयति क्षिप्रं महारुद्गणं व्याहन्ति श्वसनं लयं गमयते छिन्ते च कासोदयं ।\n\nदुर्नामानि च षड्भिनत्ति हरते सर्वार्तिरोगोल्बणं मेहौघं च लुनाति शोणितदरं विध्वंसते सेवनात् ॥ १,१६.३२ ॥\n\nक्षीणे पोषमुपादधाति विपुलं पूर्णातिजीर्णोज्ज्वलं मन्दाग्निं ग्रहणीं निकृन्ततितरां दोषानशेषानपि ।\n\nश्रेष्ठः सर्वरसायनेषु विदुषां भोगार्थिनां योगिनां सिद्धिं सम्यगिहातनोति वपुषः संसेवनादन्वहं ॥ १,१६.३३ ॥\n\n<मूलिकाकल्पेषु रसाभ्रकादिमेलनातिदेशः>\n\nमहावृक्षादिकल्पेषु प्रोक्तेष्वेतेषु साधकैः ।\n\nएष साधारणो योगः कर्तव्यः सिद्धिकाङ्क्षिभिः ॥ १,१६.३४ ॥\n\nगुञ्जामात्रं शुद्धसूतं वाभ्रकं वा पणद्वयं ।\n\nकान्तलोहं तथैवोपयोजयेद्भक्षयेन्नरः ॥ १,१६.३५ ॥\n\nरसाभ्रलोहयोगेन सद्यः सिद्धिमवाप्नुयात् ।\n\nजीवहीनो यथा देहो गन्धहीनं प्रसूनकं ॥ १,१६.३६ ॥\n\nतथैव मूलिकाकल्पा रसहीना न सिद्धिदाः ।\n\nतस्माद्रसेन सहिताः सद्यः सिद्धिप्रदायकाः ॥ १,१६.३७ ॥\n\n<अभ्यङ्गरसायनम्; महानीलीतैलम्>\n\nमहानीलीरसं प्रस्थं प्रस्थं भृङ्गरसं प्रिये ।\n\nधात्रीफलरसं प्रस्थं काकतुण्डीफलोद्भवं ॥ १,१६.३८ ॥\n\nप्रस्थं कषायतिलजं तैलप्रस्थं च गोपयः ।\n\nआढकं योजयेत्सर्वं काकतुण्डीफलं पलं ॥ १,१६.३९ ॥\n\nत्रिपलं चामलं भृङ्गनीलीपत्ररजः पलं ।\n\nपिष्ट्वा तस्मिन्क्षिपेत्सर्वं पचेन्मन्दाग्निना प्रिये ॥ १,१६.४० ॥\n\nतैलावशिष्टं विपचेत्ततो वस्त्रेण शोधयेत् ।\n\nतैलेनानेन चाभ्यज्य शिरोऽभ्यङ्गं समाचरेत् ॥ १,१६.४१ ॥\n\nप्रत्यहं कर्णपूरं च एवं कुर्याद्रसायनं ।\n\nकेशा भ्रमरसङ्काशाः श्रोत्रं दिगन्तपाटवं ॥ १,१६.४२ ॥\n\nजत्रूर्ध्वरोगा नश्यन्ति तथा पादहितं भवेत् ।\n\n<चन्दनाद्यं तैलम्>\n\nचन्दनागरुकर्पूरकस्तूरीकुङ्कुमं तथा ॥ १,१६.४३ ॥\n\nउशीरद्वयकङ्कोलजातीफललवङ्गकं ।\n\nनलिकानलदास्पृक्कातुरुष्कस्थाणुलोचनं ॥ १,१६.४४ ॥\n\nहरेणुस्तगरं लाक्षा नखं स्थौणेयकं मुरा ।\n\nनलदामलकं कुष्ठं चोरकं कटुकीफलं ॥ १,१६.४५ ॥\n\nप्रपौण्डरीकं खर्जूरं पद्मकं जातिपत्त्रिका ।\n\nशैलेयं धातकीपुष्पं सरलं चैलवालुकं ॥ १,१६.४६ ॥\n\nपूगीफलं सप्तपर्णं तथा तामलकं प्रिये ।\n\nएकैकं कर्षमात्रं स्यात्प्रस्थं तैलं च गोपयः ॥ १,१६.४७ ॥\n\nआढकं तत्पचेत्सर्वं तैलशेषं समाहरेत् ।\n\nतस्मिन्मृगाण्डं कस्तूरीं कर्पूरं कुङ्कुमं क्षिपेत् ॥ १,१६.४८ ॥\n\nपृथक्कर्षं च जात्यादिकुसुमैर्वासयेद्बुधः ।\n\nतेनाभ्यङ्गं अधःकाये कुर्याद्दौर्गन्ध्यनाशनं ॥ १,१६.४९ ॥\n\nअशीतिवर्षदेशीयोऽप्यसौ स्यात्षोडशाब्दकः ।\n\nकामिनीलोककन्ददर्पः सुभगः शुक्लवृद्धिमान् ॥ १,१६.५० ॥\n\nयोषिच्छतं च रमते स जीवेच्छरदः शतं ।\n\n<उद्वर्तनरसायनम्>\n\nअथोद्वर्तनमाख्यामि वलीपलितभञ्जनं ॥ १,१६.५१ ॥\n\nसूतं गन्धं समं मर्द्यं स्तनदुग्धेन योषितः ।\n\nमुण्डिका मेघनादश्च विष्णुक्रान्ता मुनिस्तथा ॥ १,१६.५२ ॥\n\nसर्पाक्षी च द्रवैरासां दिनमेकं विमर्दयेत् ।\n\nएतद्दशगुणं क्षारस्तिलस्य च यवस्य च ॥ १,१६.५३ ॥\n\nएतत्सर्वं समध्वाज्यमनेनोद्वर्तनं वपुः ।\n\nवलीपलितनाशः स्याद्वर्षात्त्रिशतवत्सरः ॥ १,१६.५४ ॥\n\nजीवेद्दिव्यवपुर्भूत्वा साधको नात्र संशयः ।\n\nसनालमुत्पलं सूतं सप्ताहं परिमर्दयेत् ॥ १,१६.५५ ॥\n\nआत्मीयशिवतोयेन ततश्चाङ्गं विमर्दयेत् ।\n\nवत्सराज्जायते सिद्धिः पूर्ववद्दिव्यविग्रहः ॥ १,१६.५६ ॥\n\nशिवांभसा च सूतेन्द्रं ब्रह्मदण्डीयमूलकं ।\n\nमर्दयेत्सप्तदिवसं सम्यग्देवि विमर्दयेत् ॥ १,१६.५७ ॥\n\nवत्सराज्जायते सिद्धिः पूर्ववद्दिव्यविग्रहः ।\n\nकटुतैलेन सुरभिं भावयेद्दिनसप्तकं ॥ १,१६.५८ ॥\n\nपलार्धं भक्षयेन्नित्यं वर्षाद्वज्रवपुर्भवेत् ।\n\nत्रिशतायुःस्वर्णवर्णो वलीपलितवर्जितः ॥ १,१६.५९ ॥\n\nसमध्वाज्यं कुष्ठचूर्णं कर्षं प्रातर्लिहेन्नरः ।\n\nशतपुष्पसुगन्धाङ्गो जीवेद्वलिविवर्जितः ॥ १,१६.६० ॥\n\n<केशरञ्जनकल्पाः>\n\nकाकतुण्डीफलं कान्तचूर्णमाम्राण्डतैलकं ।\n\nआलोड्य भाण्डे निक्षिप्य मासं धान्यमये क्षिपेत् ॥ १,१६.६१ ॥\n\nउद्धृत्य लेपयेच्छीर्षं नस्यकर्मामुना भवेत् ।\n\nत्र्यहात्केशाः सुनीलाः स्युः षण्मासात्केशरञ्जनं ॥ १,१६.६२ ॥\n\nहरीतकी निष्कमेकं द्विपलं कान्तचूर्णकं ।\n\nपलमेकं नागचूर्णमम्लदध्ना प्रमर्दयेत् ॥ १,१६.६३ ॥\n\nअभ्यक्तो निक्षिपेन्मूर्ध्नि मर्दयेन्नाडिकार्धकं ।\n\nएरण्डपत्रैः संवेष्ट्य पुनर्वस्त्रेण बन्धयेत् ॥ १,१६.६४ ॥\n\nस्नायात्पुनश्च त्रिदिनं पूर्ववत्केशरञ्जनं ।\n\nसमूलौ नीलिकाभृङ्गावयश्चूर्णं वरासमं ॥ १,१६.६५ ॥\n\nचूर्णमेडकमूत्रेण दिनमेकं च भावयेत् ।\n\nस्नानादि पूर्ववत्कृत्वा पूर्ववत्केशरञ्जनं ॥ १,१६.६६ ॥\n\nनिस्त्वग्गुञ्जाफलं चैला देवदारु च कुष्ठकं ।\n\nसमं चूर्णं भृङ्गरसैर्भाव्यं एकदिनं प्रिये ॥ १,१६.६७ ॥\n\nअन्यच्चूर्णं तैलं पचेन्मृद्वग्निना बुधः ।\n\nयस्य तैलघृताभ्यङ्गात्केशा भ्रमरसन्निभाः ॥ १,१६.६८ ॥\n\nहस्तिदन्तस्य दग्धस्य समभागं रसाञ्जनं ।\n\nछागीदुग्धेन संपेष्य लेपनात्केशरञ्जनं ॥ १,१६.६९ ॥\n\nकृष्णमृत्त्रिफलाभृङ्गरसायश्चूर्णकं समं ।\n\nआलोड्यैनं समं भाण्डे मासमेकं निरोधयेत् ॥ १,१६.७० ॥\n\nतल्लेपाच्चिकुराः कृष्णा भवेयुः पञ्चमासतः ।\n\nधात्रीफलं जपापुष्पं किट्टं पिष्ट्वा च मूर्धनि ॥ १,१६.७१ ॥\n\nलेपयेत्त्रिदिनं तेन केशाः स्युर्भ्रमरोपमाः ।\n\nचूर्णं सिन्दूरसदृशं तयोस्तुल्या च सांब्रणिः ॥ १,१६.७२ ॥\n\nपिष्ट्वांभसा प्रलेपेन तत्क्षणात्केशरञ्जनं ।\n\nगोरोचनं कृष्णतिलान्शतपुष्पां शिवांबुना ॥ १,१६.७३ ॥\n\nकाकमाचीमिदं सर्वमयःपात्रे विमर्दयेत् ।\n\nतेनैव दिवसादूर्ध्वं केशरञ्जनमुत्तमं ॥ १,१६.७४ ॥\n\nचूर्णं सिद्धार्थकं सर्जो यवक्षारं च काञ्जिकैः ।\n\nनागपुष्परसैः पेष्यं लेपनं केशरञ्जनं ॥ १,१६.७५ ॥\n\nकदलीकन्दचूर्णं च सिन्दूराङ्गारकौ तथा ।\n\nरसैर्जम्बीरजैर्लोहमुष्ट्यायःपात्रके पिषेत् ॥ १,१६.७६ ॥\n\nदिनैकलेपनात्तेन केशानां रञ्जनं भवेत् ।\n\nकासीसं नीलिकापत्रं दधिभृङ्गरसस्तथा ॥ १,१६.७७ ॥\n\nसमांशं लोहचूर्णं च लेपनात्केशरञ्जनं ।\n\nनागदण्डेन पत्राणि कोरण्टस्य च मर्दयेत् ॥ १,१६.७८ ॥\n\nदिनत्रयं च तल्लेपात्केशाः स्युर्भ्रमरोपमाः ।\n\nवरा भृङ्गी चूतबीजं मृणालं च प्रियङ्गुकं ॥ १,१६.७९ ॥\n\nनीली निशा लोहनागौ चूर्णिता निंबतैलकैः ।\n\nकान्तपात्रे लोडयित्वा मासमेकं विभावयेत् ॥ १,१६.८० ॥\n\nतेन लिप्ताः कचाः कृष्णा रञ्जिता भ्रमरोपमाः ।\n\nतिलाः कृष्णाः काकमाचीबीजानि समभागतः ॥ १,१६.८१ ॥\n\nतत्तैलयन्त्रतो ग्राह्यं तेन स्यात्केशरञ्जनं ।\n\nकर्षं जपारसः क्षौद्रं सप्ताहं नस्यमाचरेत् ॥ १,१६.८२ ॥\n\nतदूर्ध्वं रञ्जयेत्केशान्सर्वनस्योत्तमो ह्ययं ।\n\nभृङ्गराजरसैः पिष्ट्वा त्रिफलां लोहचूर्णकं ॥ १,१६.८३ ॥\n\nतैलं एतत्समं योज्यं तथा भृङ्गरसैः पुनः ।\n\nमृद्वग्निना पचेत्सर्वं तैलशेषं यथा भवेत् ॥ १,१६.८४ ॥\n\nस्निग्धभाण्डे च तत्तैलं मासं भूमौ विनिक्षिपेत् ।\n\nतैलेन लेपयेच्छीर्षं कारवल्लीदलैः पुरा ॥ १,१६.८५ ॥\n\nवेष्टयेत्तत्तु वस्त्रेण निवाते क्षीरभोजनं ।\n\nक्षालयेत्त्रिफलाक्वाथैः कुर्यात्सप्तदिनं प्रिये ॥ १,१६.८६ ॥\n\nकपालरञ्जनं कुर्याद्यावज्जीवं न संशयः ।\n\nश्रियालीकाकतुण्ड्याश्च बीजं निर्गुण्डिकारसैः ॥ १,१६.८७ ॥\n\nजपापुष्परसैर्भाव्यं पृथक्दिनचतुष्टयं ।\n\nपातालयन्त्रे तत्तैलं पातयेत्तेन लेपनं ॥ १,१६.८८ ॥\n\nकुर्यान्मूर्ध्नि च गन्धर्वपत्त्रैश्च परिवेष्टयेत् ।\n\nवस्त्रेण च ततो वातशून्यदेशे वसन्सुधीः ॥ १,१६.८९ ॥\n\nक्षीराशी काञ्जिके स्नानं कुर्यात्सप्तदिनं त्विति ।\n\nकेशा भ्रमरसङ्काशा यावज्जीवं न संशयः ॥ १,१६.९० ॥\n\nजलमण्डनिकाकाकमाचीभृङ्गाः समाः समाः ।\n\nपिष्ट्वा तैलं पचेत्सूपं पुनस्तैलेन लेपयेत् ॥ १,१६.९१ ॥\n\nमूर्धानं लेपयेत्तेन सप्ताहं केशरञ्जनं ।\n\nस्नानभोजनशय्यां च पूर्ववत्परिकल्पयेत् ॥ १,१६.९२ ॥\n\nवराभृङ्गरसैः पिष्ट्वा कान्तपात्रे विलेपयेत् ।\n\nअवाङ्मुखं विनिष्ठाप्य प्रातस्तं भृङ्गराड्रसैः ॥ १,१६.९३ ॥\n\nपुनः पिष्ट्वा लिहेच्छीर्षं क्षालयेत्त्रिफलांबुना ।\n\nएकविंशद्दिनं कुर्यात्पूर्ववत्फलं आप्नुयात् ॥ १,१६.९४ ॥\n\nगरलं कृष्णजीरं च पिष्ट्वा रुद्ध्वा च तन्मुखं ।\n\nगृहाङ्गणे पङ्किले च खनित्वा स्थापयेत्सुधीः ॥ १,१६.९५ ॥\n\nषण्मासात्तद्द्रवीभूतं कृष्णं साधु समुद्धरेत् ।\n\nशिरोमध्ये क्षिपेत्कर्षं पूर्ववद्वेष्टनादिकं ॥ १,१६.९६ ॥\n\nआ जन्म रञ्जयेत्केशांस्तच्च कापालरञ्जनं ।\n\nभृङ्गी नीली वरा कृष्णायसं मदनबीजकं ॥ १,१६.९७ ॥\n\nकोरण्टकुसुमं चूर्णमर्जुनस्य त्वचोद्भवं ।\n\nअम्भोजमूलं जम्ब्वाश्च तत्सर्वं च समांशकं ॥ १,१६.९८ ॥\n\nलोहभाण्डगतं कुर्यात्पक्षं भूमौ विनिक्षिपेत् ।\n\nहरेद्भाण्डगतं कल्कं कल्कात्तैलं चतुर्गुणं ॥ १,१६.९९ ॥\n\nतैलाच्चतुर्गुणं भृङ्गरसस्तस्माच्चतुर्गुणः ।\n\nवराक्वाथः सर्वमिदं मन्दवह्नौ विपाचयेत् ॥ १,१६.१०० ॥\n\nतैलावशिष्टं विपचेत्तत्पिष्ट्वायसपात्रके ।\n\nनिक्षिपेच्च परीक्षार्थं काकपक्षं विलेपयेत् ॥ १,१६.१०१ ॥\n\nतैलेन यदि कृष्णं तदौषधं सिद्धिदं भवेत् ।\n\nसाधको मासं एकं तु तस्मिन्पात्रे विपाचितं ॥ १,१६.१०२ ॥\n\nतेन लिप्ताः कचास्तस्य षण्मासाद्भ्रमरोपमाः ।\n\nचिञ्चाश्वत्थपलाशानां वासायाश्च द्रवैर्मुहुः ॥ १,१६.१०३ ॥\n\nद्रुतं पात्रगतं नागं चालयेद्भस्मतां व्रजेत् ।\n\nतावत्पचेन्नागभस्म पलं लोहस्य चूर्णकं ॥ १,१६.१०४ ॥\n\nद्विपलं च वराचूर्णं त्रिपलं दाडिमत्वचः ।\n\nपलं चैतत्सर्वसमं काञ्जिकं लोहभाजने ॥ १,१६.१०५ ॥\n\nलोडयेत्पाचयेत्किंचित्क्षणं तल्लोहपात्रके ।\n\nआतपे धारयेद्भृङ्गकोरण्टरसभावितं ॥ १,१६.१०६ ॥\n\nएकविंशद्दिनं भाव्यं भूयो भूयो द्रवं द्रवं ।\n\nतेनैव लिप्ताश्चिकुराः पिञ्छतापिञ्छसन्निभाः ॥ १,१६.१०७ ॥\n\nकचरञ्जनयोगेषु कथिताकथितेषु च ।\n\nनिशि लेपं तथैरण्डपत्रैश्च परिवेष्टनं ॥ १,१६.१०८ ॥\n\nप्रातः स्नानमिदं कर्म सर्वसाधारणं स्मृतं ।\n\n<दिव्यौषधिग्रहणयोग्यस्थलनिर्देशः>\n\nश्मशाने सलिले मार्गे गृहे देवालये तथा ॥ १,१६.१०९ ॥\n\nमलमूत्रयुतस्थाने ग्रामे गोष्ठे तरोरधः ।\n\nछायायां च विषप्राये कुशीते चान्यबाधिते ॥ १,१६.११० ॥\n\nएवंप्रायेषु देशेषु न ग्राह्या सिद्धमूलिका ।\n\nअरण्ये पर्वते तीरे नद्या तपवने शुचौ ॥ १,१६.१११ ॥\n\nशिलासङ्गिशुचिक्षेत्रे सिद्धक्षेत्रेऽब्धिरोधसि ।\n\nश्रीपर्वते हिमगिरौ तटाके विजने ह्रदे ॥ १,१६.११२ ॥\n\nगृह्णीयान्मूलिका जाता देहसिद्धिप्रदायिकाः ।\n\n<दिव्यौषधिग्रहणविधिः>\n\nसर्वेषां सिद्धमूलानां रक्षाबन्धनकर्मणि ॥ १,१६.११३ ॥\n\nखननेषूत्पाटनेषु ग्रहणेषु क्रमेण वै ।\n\nकथ्यन्ते मनवो दिव्याः सर्वसाधारणाः स्मृताः ॥ १,१६.११४ ॥\n\nपूर्वेद्युरेव सुस्नातः कृतदन्तविशोधनः ।\n\nअनुलिप्तः शुद्धवस्त्रो हृष्टः संयतमानसः ॥ १,१६.११५ ॥\n\nमौनी गन्धाक्षतोपेतो रक्षाबन्धनसूत्रितां ।\n\nपूर्वं अन्वेषितां गत्वा मूलिकां स्वेष्टदायिकां ॥ १,१६.११६ ॥\n\nवितृणं परितः कृत्वा खात्वाम्बु परिषेचयेत् ।\n\nगन्धपुष्पाक्षतैः पूजां कृत्वा सूत्रेण बन्धयेत् ॥ १,१६.११७ ॥\n\nसमन्त्रकं साधकेन्द्रः सोपवासो जितेन्द्रियः ।\n\nअत्रैव तिष्ठ कल्याणि मम कार्यकरी भव ॥ १,१६.११८ ॥\n\nमम कार्यकरी सिद्धा ततः स्वर्गं गमिष्यसि ।\n\nओं ह्रीं नमस्तेऽमृतसम्भूते बलवीर्यविवर्धिनि बलमायुश्च मे देहि पापं मे जहि दूरतः ।\n\nह्रीं फट् ।\n\nअनेनैव तु मन्त्रेण त्रिधा सूत्रेण वेष्टितं ॥ १,१६.११९ ॥\n\nरक्षां बध्नीत तां स्पृष्ट्वा जपेदष्टोत्तरं शतं ।\n\nततः प्रातः समुत्थाय कृत्वा नित्यविधिं शुचिः ॥ १,१६.१२० ॥\n\nमूलिकां तां समासाद्य गन्धपुष्पाक्षतादिभिः ।\n\nसर्वोपचारैः सम्पूज्य बलिं दद्यात्सहेतुकां ॥ १,१६.१२१ ॥\n\nसमन्त्रकं खनेद्धीमान्मन्त्रोऽयमपि कथ्यते ।\n\nयेन त्वां खनते ब्रह्मा येन त्वां खनते भृगुः ॥ १,१६.१२२ ॥\n\nयेनेन्द्रो वरुणो विष्णुस्तेन त्वामुपचक्रमे ।\n\nत्वामेवाहं खनिष्यामि मन्त्रपूतेन पाणिना ॥ १,१६.१२३ ॥\n\nएवं सम्प्रार्थयित्वादौ पश्चान्मन्त्रं समुच्चरेत् ।\n\nओं श्रीं ह्रीं तं अमृतेश्वरि एहि एहि मम सकलसिद्धिं कुरु हुं फट् ।\n\nअनेनैव तु मन्त्रेण निखनेत्सिद्धिमूलिकां ॥ १,१६.१२४ ॥\n\nअथ तूत्पाटयेत्तां तु प्राञ्जलिः प्रार्थयेदिति ।\n\nमा उत्पते मा निपते मा च ते चान्यथा भवेत् ।\n\nओं ह्रीं चण्ड हुं फट्स्वाहा ।\n\nउत्पाटयेदनेनैव मन्त्रेण परमेश्वरि ।\n\nअच्छिन्नमूलामादाय शुद्धवस्त्राभिवेष्टितां ॥ १,१६.१२५ ॥\n\nक्षिप्त्वा पटलिकायां च स्ववेश्मनि शुचिस्थले ।\n\nनिचये हृष्टमनसा निदध्यात्पारणं ततः ॥ १,१६.१२६ ॥\n\nओं नमो भैरवाय महासिद्धिप्रदायकाय आपदुत्तरणाय हुं फट् ।\n\nअनेनैव तु मन्त्रेण गृहीत्वा गृहमानयेत् ॥ १,१६.१२७ ॥\n\nâक्, १, १७\n\n<उषःपानरसायनम्>\n\nअथ प्रीतमना देवी पप्रच्छ परमेश्वरी ।\n\nश्रीभैरवी ।\n\nआदिभैरव देवेश सृष्टिस्थित्यन्तकारण ॥ १,१७.१ ॥\n\nसर्वज्ञ शिव लोकेश त्वत्प्रसादान्मया विभो ।\n\nरसायनानि दिव्यानि श्रुतानि विविधानि च ॥ १,१७.२ ॥\n\nसुसाध्यं सुलभं दिव्यं सद्यः प्रत्ययकारणं ।\n\nबालस्त्रीषण्ढवृद्धानां रोगार्तानां विशेषतः ॥ १,१७.३ ॥\n\nयोग्यं रसायनार्हाणां ब्रूहि देव कृपानिधे ।\n\nततः स्मेराननाम्भोजो भैरवो भवभैरवः ॥ १,१७.४ ॥\n\nश्रीभैरवः ।\n\nशृणु देवि प्रवक्ष्यामि सर्वयोग्यं सुखङ्करं ।\n\nपावनं सुलभं चान्तर्बहिरंहोविनाशनं ॥ १,१७.५ ॥\n\nयस्माज्जगन्ति जातानि प्राणाः प्राणभृतामपि ।\n\nत्रायते विश्वमखिलं सर्वदेवात्मकं प्रिये ॥ १,१७.६ ॥\n\nत्रिदोषशमनं सौख्यं पथ्यं सर्वरसाधिकं ।\n\nषड्जीवनादिगुणयुग्रसयुक्तं बलप्रदं ॥ १,१७.७ ॥\n\nजीवनं च बलं प्रायः प्राणिनामग्निमूलकं ।\n\nतस्याग्निरिन्धनं तोयं तस्मात्तोयं पिबेद्बुधः ॥ १,१७.८ ॥\n\nवैद्युतो बाडवो वह्निर्जाठरश्च त्रयोऽग्नयः ।\n\nअबिन्धनाः स्युरन्येषां काष्ठादीनीन्धनानि हि ॥ १,१७.९ ॥\n\nतस्माद्देवि शिवं वच्मि शृणु तोयरसायनं ।\n\nपूरयेन्नूतनघटे प्रातः शोध्यैश्च वारिभिः ॥ १,१७.१० ॥\n\nगाङ्गेयैर्वाथ नादेयैस्ताटाकैर्वापि सारसैः ।\n\nकौपैर्वा चापि वै घर्मैर्वार्षिकैर्वा यथाभवैः ॥ १,१७.११ ॥\n\nतद्घटं स्थापयेन्मञ्चे दिव्यभास्कररश्मिभिः ।\n\nनष्टदोषं निशायां च चन्द्रामृतकराप्लुतं ॥ १,१७.१२ ॥\n\nएलोशीरककर्पूरचन्दनैरधिवासितं ।\n\nपाटलीकेतकीजातिमल्लिकोत्पलवासितं ॥ १,१७.१३ ॥\n\nउशीरतालवृन्तेन तोयसिक्तेन मन्द्रतः ।\n\nमुहुर्मुहुर्वीजितं तु हंसोदकमुदाहृतं ॥ १,१७.१४ ॥\n\nअनुराधोदयात्पूर्वं नास्पृष्टमलमूत्रकं ।\n\nपिबेत्तोयं ततः कुर्यान्मलमूत्रविसर्जनं ॥ १,१७.१५ ॥\n\nसन्ध्यावन्दनकर्मादि कुर्वन्स्वेच्छाशनो भवेत् ।\n\nएकाब्दबालको नित्यं पिबेत्तोयं पलं पलं ॥ १,१७.१६ ॥\n\nएवं षोडशवर्षान्तं प्रत्यब्दं च पलं पलं ।\n\nवर्धयेत्क्रमशो धीमान्पलषोडशिकावधि ॥ १,१७.१७ ॥\n\nषोडशाब्दात्परं सेव्यं षोडशप्रसृतं जलं ।\n\nएवं विंशतिवर्षान्तं नित्यं सेवेत सादरं ॥ १,१७.१८ ॥\n\nअनेन व्याधयः सर्वे विनश्यन्ति न संशयः ।\n\nजीवेद्वर्षशतं बुद्धिबलेन्द्रियसुखान्वितः ॥ १,१७.१९ ॥\n\nप्रसृतं च पिबेदष्टपलं दीर्घायुषाय च ।\n\nयथा वह्निबलं तोयं त्र्यहाद्वा पञ्चवासरात् ॥ १,१७.२० ॥\n\nसप्ताहाद्वा क्रमात्प्राज्ञः प्रसृतं प्रसृतं तथा ।\n\nपुनस्तु कुडवं वापि वर्धयेत्तच्छनैः शनैः ॥ १,१७.२१ ॥\n\nषोडशप्रसृतं यावत्तावत्सेव्यं ततः परं ।\n\nयथा यथाम्बुनो वृद्धिस्तथा दोषः प्रशाम्यति ॥ १,१७.२२ ॥\n\nषण्मासं वा वत्सरं वा वाद्यन्तं वा पिबेज्जलं ।\n\nयथा वृद्धिस्तथा ह्रासो यावच्चुलुकमात्रकं ॥ १,१७.२३ ॥\n\nउपवासं दिवा रात्रौ पथ्याशी तत्परित्यजेत् ।\n\nआत्यन्तिके च व्यायामे सति वाञ्जलिमात्रकं ॥ १,१७.२४ ॥\n\nपादमर्धं त्रिपादं वा यथा सेवाञ्जलिं पिबेत् ।\n\nमध्वाज्यतैलदुग्धाज्यजलाद्यन्यतमैर्युतं ॥ १,१७.२५ ॥\n\nहन्याच्छीघ्रं वातरोगमथवास्यस्थभेषजैः ।\n\nतत्तद्रोगोपशमनं भक्षयित्वा च भेषजं ॥ १,१७.२६ ॥\n\nततो जलं वा प्रपिबेन्मुहूर्ते वा गते सति ।\n\nजीर्णे वा सलिले सेव्यं भोजनान्तेऽथवा निशि ॥ १,१७.२७ ॥\n\nज्वरादिरोगे संजात उपवासो भवेद्यदि ।\n\nपिबेदर्धं च पूर्वस्माल्लघ्वाहारी यथासुखं ॥ १,१७.२८ ॥\n\nउपवासो व्रतार्थं चेत्तत्क्षीरं वा पलं निशि ।\n\nरात्रावभोजनं देवि जठरे वारि शुष्यति ॥ १,१७.२९ ॥\n\nअर्धं वा प्राञ्जलिं वारि पिबेन्नित्यं प्रयत्नतः ।\n\nसर्वत्राहारसत्वाग्निसाम्यं वारि पिबेत्सुधीः ॥ १,१७.३० ॥\n\nविण्मूत्रोत्सर्जनं ब्राह्मान्मुहूर्तात्पूर्वतो यदि ।\n\nततः पीत्वैव सलिलं विण्मूत्रं च विसर्जयेत् ॥ १,१७.३१ ॥\n\nवारि पूतं विषं त्वल्पं विण्मूत्रोत्सर्जनात्परं ।\n\nअज्ञातवेले रात्रौ चेत्पिबेत्तोयं पुनः प्रगे ॥ १,१७.३२ ॥\n\nपादं वाथ चतुर्थांशमञ्जलिं वा पिबेज्जलं ।\n\n<जलपानकल्पे पथ्यं अपथ्यञ्च>\n\nगोधूमषष्टिशाल्यन्नं यवजाङ्गलजामिषं ॥ १,१७.३३ ॥\n\nगव्यं सर्पिर्दधि क्षीरमुदश्विन्नवनीतकं ।\n\nमध्विक्षुदाडिमद्राक्षामोचखर्जूरशर्कराः ॥ १,१७.३४ ॥\n\nसहकारफलं धात्री नालिकेरजलं नवं ।\n\nकूष्माण्डालाबुरुनिम्बपत्रफलानि च ॥ १,१७.३५ ॥\n\nपत्रपुष्पफलं शिग्रोर्मुद्गयूषरसौ कृतौ ।\n\nसुनिषण्णकगोरण्टी जीवन्तीद्वयकं तथा ॥ १,१७.३६ ॥\n\nराजवृक्षकशोथघ्नी चिल्ली वापि लघुच्छदा ।\n\nशतावरी तण्डुली च मत्स्याक्षी च विदारिका ॥ १,१७.३७ ॥\n\nउपोदकी च वार्त्ताकी कारवल्लीफलानि च ।\n\nलघुकोशातकी लक्ष्मी पटोलं तालमूलकं ॥ १,१७.३८ ॥\n\nमोचायाः कुसुमं दण्डफलानि क्षुद्रदन्तिका ।\n\nसदाफलं च मत्स्याण्डी शृङ्गवेरं च सैन्धवं ॥ १,१७.३९ ॥\n\nफलपूराम्लकं पक्वधात्रीफलं अलर्ककः ।\n\nवायसी कुन्तली चैव वसुकन्यालिका तथा ॥ १,१७.४० ॥\n\nकुस्तुम्बरी च सरसी शार्ङ्गेरी चक्रमर्दकः ।\n\nमण्डूकपर्णी पालक्याः पत्रं गाङ्गेरुकं तथा ॥ १,१७.४१ ॥\n\nआखुकर्णी कासमर्दपत्रं गाङ्गेरुकं तथा ।\n\nसंस्कारार्थं च कैडर्यसैन्धवोषणजारकाः ॥ १,१७.४२ ॥\n\nसर्वेऽपि मधुरप्रायाः स्वादुशीताः सुखप्रदाः ।\n\nकतकस्य च पथ्यायाः शलाटुं लवणाक्तकं ॥ १,१७.४३ ॥\n\nनीलोत्पलाब्जयोर्नालपुष्पशालूककेसराः ।\n\nस्नेहयुक्तं भजेत्स्नानं श्वेताम्बरधरः शुचिः ॥ १,१७.४४ ॥\n\nकस्तूरीचन्दनहिमकर्पूरैरनुलेपनं ।\n\nमन्दानिलं पुष्पमाल्यं कौमुदीरत्नभूषणं ॥ १,१७.४५ ॥\n\nपथ्यं रुच्यं जलीयं च स्वादुप्रायं च सद्रवं ।\n\nघृतक्षीरयुतं भक्तं भुञ्जीतोदकसेवकः ॥ १,१७.४६ ॥\n\nताम्बूलचर्वणं कुर्यात्सकर्पूरं सुखासनं ।\n\nनारिकेलजलं सायं निशि क्षीरं सशर्करं ॥ १,१७.४७ ॥\n\nशाल्मली तूलशय्या च निशि निद्रा यथासुखं ।\n\nऊनातिमात्रविष्टम्भिविबन्ध्युष्णखराणि च ॥ १,१७.४८ ॥\n\nरूक्षाहृद्यस्थिरगुरुपिच्छिलाकालभोजनं ।\n\nकुल्माषबृहतीचोषद्वयालाबुनिरूढकं ॥ १,१७.४९ ॥\n\nकुलुत्थयूषकालिङ्गगुञ्जावृक्षफलं तथा ।\n\nपलाण्डु लशुनं सर्वकन्दं सिद्धार्थकं तथा ॥ १,१७.५० ॥\n\nअजाङ्गलं पलं मत्स्यं किंचित्क्षीरान्नभोजनं ।\n\nअनुक्तशाकमन्नं च फलं क्षीरयुतं पलं ॥ १,१७.५१ ॥\n\nसर्वक्षीरयुतान्सर्वान्रसानमधुरानपि ।\n\nतिलतैलं च तत्कल्कं एतैः संयुक्तं औषधं ॥ १,१७.५२ ॥\n\nबहुभाष्यातपछायासमचिन्ताध्वरोषणं ।\n\nशोकवाहनभीतिश्चालस्यात्यन्तरतं तथा ॥ १,१७.५३ ॥\n\nमूर्ध्नि भारवहश्चांभस्तरणं चोपवासकं ।\n\nव्यायामेर्ष्यादिवास्वापो निशि जागरणं तथा ॥ १,१७.५४ ॥\n\nपुरोवातो हिमं धूलिर्वातप्रायस्थलं तथा ।\n\nधूमप्रायगृहं तल्पं कार्पासपरिकल्पितं ॥ १,१७.५५ ॥\n\nअग्निः श्रमाम्बुजननं तथोष्णाम्बरधारणं ।\n\nकौशेयधारणं तूर्वोस्ताडनं कठिनासनं ॥ १,१७.५६ ॥\n\nउष्णालयक्षारकूपसलिलं कटुतिक्तकौ ।\n\nअम्लः कषायतिक्तश्च रामठं च विरूक्षकं ॥ १,१७.५७ ॥\n\nमदिरा च वसा मज्जा मूत्रं दुष्टजलानि च ।\n\nमदं शीतमनारोग्यं भोजनं तैलवर्जितं ॥ १,१७.५८ ॥\n\nअभ्यङ्गं काञ्जिकं शीतं रोगाभावे कषायकं ।\n\nविदाहि शोषणं मूर्ध्नि स्नानमप्युष्णवारिभिः ॥ १,१७.५९ ॥\n\nकारणं दोषकोपानां निन्द्यमन्यद्विवर्जयेत् ।\n\n<पीतजलजीर्णलक्षणम्>\n\nस्वस्थः पीत्वा सुखासीनः सलिलं वाग्यतः शुचिः ॥ १,१७.६० ॥\n\nविसर्जयेन्मलं मूत्रं ताम्बूलादींश्च वर्जयेत् ।\n\nयावज्जलं पिबेत्तावन्मूत्रं निर्याति चेत्तदा ॥ १,१७.६१ ॥\n\nजलं जीर्णं विजानीयादौषधेन विना यदा ।\n\nनिर्गच्छेत्सलिलं पीतं तदा स्वस्थतरो मतः ॥ १,१७.६२ ॥\n\nनिर्गते पीतसलिले निःशेषे क्षुत्प्रजायते ।\n\nतैलाभ्यङ्गं ततः कुर्याद्विहितं पथ्यमाचरेत् ॥ १,१७.६३ ॥\n\n<जलाजीर्णलक्षणं तत्परिहारश्च>\n\nपरिहारं विना रोगा जायन्ते नाविचारतः ।\n\nश्रमः क्लमश्च वमनं शिरस्तोदः शिरोभ्रमः ॥ १,१७.६४ ॥\n\nसलिलस्तम्भशोषौ चाभिष्यन्दो वेगरोधनं ।\n\nगुल्मोदावर्तकौ वह्निसदनं गात्रभञ्जनं ॥ १,१७.६५ ॥\n\nतोदो बस्तौ मेहने च वक्षणे हृदि लोचने ।\n\nजङ्घोद्वेष्टनकं श्वासो भुक्तिद्वेषस्त्वरोचकः ॥ १,१७.६६ ॥\n\nअश्मरी पीनसः कासस्त्वतिसारश्च दुस्तरः ।\n\nसकृदम्भोविशोषश्चेद्रूक्षायासादिकर्मभिः ॥ १,१७.६७ ॥\n\nस दोषो न तु विज्ञेयो दोषस्तंभोऽसकृद्यदि ।\n\nप्रपीते सलिले स्तब्धे चिकित्सात्र विधीयते ॥ १,१७.६८ ॥\n\nकूष्माण्डपत्रैरुदरं बस्तिं चाच्छादयेत्सुधीः ।\n\nमूत्रमोचनकृल्लेपं विदध्याज्जलमुक्तये ॥ १,१७.६९ ॥\n\nयद्वाज्यधात्रीलिप्ताङ्गस्नानं कुर्याद्रसायनं ।\n\nसगुडं वा पिबेत्क्षीरं तक्रं वा शर्करान्वितं ॥ १,१७.७० ॥\n\nनालिकेरोदकैर्वापि ससितोर्वारुबीजकं ।\n\nकष्टाज्जीर्णं जलं यस्य भुक्तेः प्राक्सर्पिराददेत् ॥ १,१७.७१ ॥\n\nयद्वा तिष्ठेच्चिरं चाप्सु स्नायाद्धात्र्यादिभिर्हिमैः ।\n\nयद्वा स्तब्धे जले पीते स्वादुशीतैर्विशोधयेत् ॥ १,१७.७२ ॥\n\nकृष्णामदनसिन्धूत्थैः कल्कैर्मधुयुतैर्वमेत् ।\n\nपथ्याचूर्णं नालिकेरजलैः पीत्वा विरेचयेत् ॥ १,१७.७३ ॥\n\nयद्वा त्रिजातकव्योषक्रिमिघ्नामलकाब्दकैः ।\n\nत्रिवृत्सर्वसमा योज्या ह्येतत्सर्वसमा सिता ॥ १,१७.७४ ॥\n\nसक्षौद्रगुलिकां कृत्वा लिहेदम्भोविमुक्तये ।\n\nरात्रौ वरा सेविता चेत्सर्वदोषविनाशिनी ॥ १,१७.७५ ॥\n\nनाभेरधश्चार्द्रपटं क्षणमात्रं निधापयेत् ।\n\nअवगाहेन शीताम्भो मूर्ध्नि वा शीतवारि च ॥ १,१७.७६ ॥\n\nनिक्षिपेदथवा सार्द्रसिकतातल्पशोभिते ।\n\nधारागृहे वा चासीत त्रपुसोर्वारुबीजकं ॥ १,१७.७७ ॥\n\nवरीद्राक्षाम्बुना पेयं वा तु काश्मीरजं वृषं ।\n\nद्राक्षारसेन वा पेयं कर्कटीबीजकानि च ॥ १,१७.७८ ॥\n\nतण्डुलक्षालनजलैर्मधुकं वाथ शर्करां ।\n\nसद्राक्षं च गुडं दार्वीं तण्डुलोदकयोगतः ॥ १,१७.७९ ॥\n\nयद्वा धात्रीफलरसैर्गोस्तनीं शर्करान्वितां ।\n\nवरीं वा शर्करायुक्तां द्राक्षां वा मस्तुना सह ॥ १,१७.८० ॥\n\nजलेन वा गुडं पेयं नालिकेरजलेन वा ।\n\nतुगाक्षीरीभवं कल्कं वापि कर्कारुबीजकं ॥ १,१७.८१ ॥\n\nकल्पं वा तामलक्याश्च मूलं वा यष्टिकल्ककं ।\n\nपिशाचकदलीपक्वफलं क्षौद्रसितान्वितं ॥ १,१७.८२ ॥\n\nनालिकेरजलैर्वापि तक्रैर्वा मस्तुनापि वा ।\n\nरम्भाकन्दजलैर्वापि क्षीरैर्वामलकीरसैः ॥ १,१७.८३ ॥\n\nयद्वामृतारसैर्वापि कूष्माण्डस्वरसेन वा ।\n\nदाडिमस्य रसैर्वापि त्वभीरोश्च रसैस्तथा ॥ १,१७.८४ ॥\n\nअलाबोश्च रसैर्वापि पिबेदेलां सशर्करां ।\n\nकदलीकन्दयष्ट्याह्वश्वदंष्ट्राश्च कशेरुकाः ॥ १,१७.८५ ॥\n\nतृणपञ्चकमूलानि शुक्रा चैव शतावरी ।\n\nएतेषां कदलीकन्दप्रमुखानां कषायकं ॥ १,१७.८६ ॥\n\nसक्षौद्रं ससितं वापि पेयं जलविमुक्तये ।\n\n<उषःपानगुणाः>\n\nएवं ब्राह्मे मुहूर्ते यत्पीतं वारि रसायनं ॥ १,१७.८७ ॥\n\nदोषानशेषान्शमयेद्रोगानपि विनाशयेत् ।\n\nरक्तवातं च वातांश्च हृद्रोगं श्वासकासकं ॥ १,१७.८८ ॥\n\nरक्तपित्तं च पित्तानि ग्रहणीछर्द्यरोचकान् ।\n\nक्षयमूर्च्छाकुष्ठमेहमोहगण्डार्बुदान्गदान् ॥ १,१७.८९ ॥\n\nगुल्मप्लीहाश्मरीशूलानाहाजीर्णविषूचिकाः ।\n\nक्रिमिं पाण्डुं कामिलां च हलीमकविसर्पकाः ॥ १,१७.९० ॥\n\nव्रणं च श्वयथुं श्वित्रमग्निसादं त्रिधा विषं ।\n\nजत्रूर्ध्वगुह्यकान्रोगानपस्मारं च विभ्रमं ॥ १,१७.९१ ॥\n\nज्वरानाध्मानजठरमूत्राघातगुदाङ्कुरान् ।\n\nवलीपलितनिर्मुक्तो जीवेत्त्रिशतवत्सरं ॥ १,१७.९२ ॥\n\nस्थिरधीर्बलवान्धीरः कान्तः कान्तामनोभवः ।\n\n<नासापानरसायनम्>\n\nनासापुटाभ्यां सलिलं यस्तु प्रातः पिबेन्नरः ॥ १,१७.९३ ॥\n\nशुक्तिमात्रं प्रतिदिनं पथ्याशी विजितेन्द्रियः ।\n\nइन्द्रियाणां पटुत्वं च वलीपलितनाशनं ॥ १,१७.९४ ॥\n\nशतायुष्यं अवाप्नोति नासारन्ध्ररसायनं ॥ १,१७.९५ ॥\n\nâक्, १, १९\n\n<ऋतुचर्या, कालविभागः>\n\nश्रीभैरवी ।\n\nभगवन्त्वत्प्रसादेन नित्याचारक्रमः श्रुतः ।\n\nस्वामिन्नैमित्तिकाचारं श्रोतुं वाञ्छास्ति मे वद ॥ १,१९.१ ॥\n\nश्रीभैरवः ।\n\nतच्छृणु त्वं महादेवि ब्रूमि नैमित्तिकीं विधिं ।\n\nकालाधीनः स तु भवेदनपायोऽमितः सदा ॥ १,१९.२ ॥\n\nअनादिनिधनः सूक्ष्मः स्थूलो व्याप्तः सदातनः ।\n\nब्रह्मादयश्च सूर्याद्या महाभूतादयः परे ॥ १,१९.३ ॥\n\nकालानुसारिणः सर्वे प्रयत्ने कालरूपिणः ।\n\nकालादेव हि जायन्ते लीयन्ते तत्र सर्वदा ॥ १,१९.४ ॥\n\nयः कालः सोऽहमेवेति त्वं च कालप्रवर्तिनी ।\n\nतस्माज्जन्मभृतां जन्मनिधनाय निवेद्यते ॥ १,१९.५ ॥\n\nअविभाज्यो हि कालोऽयं तथापि प्रविभज्यते ।\n\nतीक्ष्णसूच्याब्दपत्रं तु यावत्कालेन भिद्यते ॥ १,१९.६ ॥\n\nस कालो लव इत्युक्तस्त्रुटी त्रिंशल्लवैर्भवेत् ।\n\nतद्योऽयं स्यात्त्रुटिः कालो मात्रा स्यात्तद्द्वयान्विता ॥ १,१९.७ ॥\n\nदृक्पक्ष्मणोः परिक्षेपः स तु मात्रा प्रशस्यते ।\n\nमात्राष्टादशभिः काष्ठा काष्ठात्रिंशद्युता कला ॥ १,१९.८ ॥\n\nकलात्रिंशत्क्षणः प्रोक्तः क्षणैः षड्भिश्च नाडिका ।\n\nनाडीद्वयं मुहूर्तः स्यात्तैश्चतुर्भिश्च यामकः ॥ १,१९.९ ॥\n\nयामैश्चतुर्भिर्दिवसस्तथा रात्रिर्भवेत्प्रिये ।\n\nएवं दिवानिशं किं तु पूर्वाह्णो दश नाडिकाः ॥ १,१९.१० ॥\n\nमध्याह्ने दश नाडी स्यादपराह्णस्तथैव च ।\n\nपूर्वरात्रं चार्धरात्रं तथैवापररात्रकं ॥ १,१९.११ ॥\n\nदिवसैः पञ्चदशभिः पक्षः स्याच्छुक्लसंज्ञकः ।\n\nद्वितीयः कृष्णपक्षः स्याद्द्वाभ्यां मासस्तु जायते ॥ १,१९.१२ ॥\n\nमासाभ्यामृतुसंज्ञा स्यादृतुभ्यां कालसंज्ञकः ।\n\nऋतुत्रयं स्यादयनं द्वाभ्यां संवत्सरो भवेत् ॥ १,१९.१३ ॥\n\nअष्टादशप्रकारेण कालस्तस्माद्विभज्यते ।\n\nमाघादिमासाः क्रमशो भवन्ति शिशिरादयः ॥ १,१९.१४ ॥\n\nशिशिरश्च वसन्तश्च ग्रीष्मो वर्षा शरद्धिमः ।\n\nऋतवो दक्षिणं तेषां कथयामि शृणु प्रिये ॥ १,१९.१५ ॥\n\n<हेमन्तर्तुस्वरूपम्>\n\nतत्र सूर्यो दिशश्चैव हिमानीकलुषीकृताः ।\n\nधूमधूम्ररजोमन्दो वायुः शीतप्रबोधनः ॥ १,१९.१६ ॥\n\nरोमाञ्चकारी कौबेरो लवल्यः पुष्पितास्तदा ।\n\nपुंनागलोध्रफलिनीपुष्पामोदितषट्पदाः ॥ १,१९.१७ ॥\n\nगजवाजीगोमहिषीकाकाजाद्याश्च गर्विताः ।\n\nसरित्प्रालेयपटलसंछन्नशकुनादयः ॥ १,१९.१८ ॥\n\nसोष्णबाष्पजलाः कूपाः पश्य हैमन्तिके ऋतौ ।\n\n<शिशिरर्तुस्वरूपम्>\n\nएवं हि शिशिरे काले चयं याति कफः स्वतः ॥ १,१९.१९ ॥\n\n<वसन्तर्तुस्वरूपम्>\n\nवसन्ते विमला दिक्काः सूर्यश्चारुणदीधितः ।\n\nमलयानिलसञ्चारो नवपल्लवशोभिताः ॥ १,१९.२० ॥\n\nनवीनत्वक्पलाशाढ्या वृक्षाः सर्वत्र पुष्पिताः ।\n\nसहकाशोकबकुलमाधवीचम्पकोद्भवैः ॥ १,१९.२१ ॥\n\nपलाशकादिमैः पुष्पैः प्रविभाति वनस्थली ।\n\nभ्रमद्भ्रमरनिध्वानकोकिलालापसंकुला ॥ १,१९.२२ ॥\n\nश्लेष्मकोपश्च भवति कालः सर्वोत्तमो ह्ययं ।\n\n<ग्रीष्मर्तुस्वरूपम्>\n\nग्रीष्मे तीक्ष्णकरश्चण्डोऽतसीकुसुमसन्निभः ॥ १,१९.२३ ॥\n\nसंतापितमहीदिक्कः शोषिताशेषभूरसः ।\n\nदावाग्निनातिज्वलिता दिशो भूमिश्च धूसराः ॥ १,१९.२४ ॥\n\nनैरृतो वायुरत्युग्रो वात्या चोग्रासुखा भवेत् ।\n\nआतपस्वेदपवनैः प्राणिनो ज्वरिता इव ॥ १,१९.२५ ॥\n\nसंतप्तक्रोडमहिषमातङ्गैराकुलीकृताः ।\n\nचण्डाशुकिरणोत्तप्तशुष्कस्वल्पजलान्विताः ॥ १,१९.२६ ॥\n\nकल्लोलितास्तटाकाद्याः संतप्तजलजन्तवः ।\n\nजीर्णशुष्कविशीर्णैश्च पर्णैश्च पतितैर्द्रुमाः ॥ १,१९.२७ ॥\n\nसोष्माश्छायाविहीनाश्च वायुव्याकुलिता भृशं ।\n\nशुष्कपत्रलतागुल्माः शिरीषाः कुसुमोज्ज्वलाः ॥ १,१९.२८ ॥\n\nश्लेष्मक्षयश्चानुदिनं तस्माद्वायोश्चयो भवेत् ।\n\n<वर्षर्तुस्वरूपम्>\n\nवर्षर्तौ पश्चिमो वायुर्मही नवतृणावृता ॥ १,१९.२९ ॥\n\nभिन्नैस्तथाञ्जनाभैश्च जलदैश्छादिताखिला ।\n\nशक्रगोपावृता पृथ्वी सर्वसस्यमनोहरा ॥ १,१९.३० ॥\n\nभूलतानिवहच्छन्ना जलक्लिन्ना च पङ्किला ।\n\nमत्तकेकिकुलक्रीडानृत्तविस्तीर्णपिञ्छका ॥ १,१९.३१ ॥\n\nभेकभीकरनिध्वानबधिरीकृतदिङ्मुखा ।\n\nकदम्बकदलीजातिकुटजामोदमेदुरा ॥ १,१९.३२ ॥\n\nधाराधराम्बुधाराभिघातनष्टसरोरुहा ।\n\nप्रभूतसलिलापूर्णसोपाना दीर्घिका भृशं ॥ १,१९.३३ ॥\n\nपतिसंयोगसदृशमहाकारा महाजलाः ।\n\nपूर्णोभयतटान्ताश्च नद्यः सकलुषोदकाः ॥ १,१९.३४ ॥\n\nनभः स्तनितजीमूतप्रोद्यद्विद्युत्प्रदीपितं ।\n\nअन्योन्याम्बुदसंघट्टजातनिर्घोषभीकरं ॥ १,१९.३५ ॥\n\nइन्द्रचापलसन्मेघच्छादितार्केन्दुमण्डलं ।\n\nवनं हृष्टाजमहिषकिटिचातकसङ्कुलं ॥ १,१९.३६ ॥\n\nश्लेष्मा क्षीणतरो वायोः कोपः पित्तचयस्तदा ।\n\n<शरदृतुस्वरूपम्>\n\nशरदि स्फुरिताभाश्च भानोस्तीक्ष्णा मरीचयः ॥ १,१९.३७ ॥\n\nप्रक्षीणवारिविमलवारिदोन्मुक्तमार्गकाः ।\n\nज्योत्स्नामृतरसासिक्तमोदिताखिलजन्तवः ॥ १,१९.३८ ॥\n\nस्फुरितोडुकुलाकीर्णा रात्रयश्च मनोहराः ।\n\nविमलाकाशरुचिराः कामलीलोत्सवप्रदाः ॥ १,१९.३९ ॥\n\nमही चाश्यानपङ्का च कणिकापूर्णशालिका ।\n\nसदस्यः फुल्लकमलकुमुदोत्पलमण्डिताः ॥ १,१९.४० ॥\n\nप्रहृष्टमीनहंसालीलीलालोलतरङ्गिकाः ।\n\nअमलाम्बुसराकीर्णाः स्नानपानहितप्रदाः ॥ १,१९.४१ ॥\n\nदिशः प्रफुल्लरुचिरकाशचामरशोभिताः ।\n\nविमलामोदितक्रोञ्चमल्लिकापरिमण्डिताः ॥ १,१९.४२ ॥\n\nसप्तच्छदरजोयोगदृप्तदन्तिकुलं वनं ।\n\nप्रक्षीयते तदा वायुः पित्तं कुप्यति पार्वति ॥ १,१९.४३ ॥\n\n<आदानविसर्गकालस्वरूपम्>\n\nदिवानिशादिमध्यान्ते श्लेष्मपित्तसमीरणाः ।\n\nकुप्यन्ति ऋतवः सर्वे प्रवर्तन्ते क्रमाच्छिवे ॥ १,१९.४४ ॥\n\nदिनमाग्नेयरूपं स्याद्रात्रिः सौम्यमयी भवेत् ।\n\nद्वौ च पक्षौ तदा देवि ऋतू हेमन्तशैशिरौ ॥ १,१९.४५ ॥\n\nतौ ऋतू हिमकालः स्यादुष्णौ मधुनिदाघकौ ।\n\nप्रावृट्शरदृतू ज्ञेयौ वर्षाकालः स उच्यते ॥ १,१९.४६ ॥\n\nऋतुभिः शिशिराद्यैस्तत्त्रिभिः स्यादुत्तरायणं ।\n\nतदा ज्ञेयमिति ज्ञेयमादानं तद्भवेत्प्रिये ॥ १,१९.४७ ॥\n\nसूर्यानिलौ स्वभावेन भूमिसौम्यरसापहौ ।\n\nकिंतु मार्गवशादेतावत्युष्णखररूक्षकौ ॥ १,१९.४८ ॥\n\nआददाते बलं तेजः प्राणिनां प्रतिवासरं ।\n\nतिक्तः कषायकटुकौ प्रबलाः स्युर्यथोत्तरं ॥ १,१९.४९ ॥\n\nप्रावृडाद्यैश्च ऋतुभिस्त्रिभिः स्याद्दक्षिणायनं ।\n\nएतत्सोमात्मकं विद्धि विसर्गाख्यमिति स्मृतं ॥ १,१९.५० ॥\n\nप्रकृत्या शीतला वृष्ट्या वायुसोमाम्बुदाः परं ।\n\nबलिनः स्युर्यतस्तस्मात्सूर्यः क्षीणरुचिर्भवेत् ॥ १,१९.५१ ॥\n\nगते भूतलतापेऽस्मिन्प्राणिनां प्रतिवासरं ।\n\nकालो बलं विसृजति प्रबलाः स्युर्यथोत्तरं ॥ १,१९.५२ ॥\n\nअत्राम्ललवणौ स्वादू रसाः स्निग्धा भवन्ति हि ।\n\nहेमन्ते शिशिरे पूर्णं मधौ शरदि मध्यमं ॥ १,१९.५३ ॥\n\nग्रीष्मे प्रावृषि शीतं स्यात्सर्वेषां प्राणिनां बलं ।\n\n<हेमन्तर्तुचर्या>\n\nरसस्य बलिनः शीतसंवृतत्वाद्धिमागमे ॥ १,१९.५४ ॥\n\nकोष्ठाग्नेश्चाविकीर्णत्वात्पिण्डितो जठरे यतः ।\n\nततो बलीयान्कोष्ठाग्निस्तस्मिन्स्वल्पाशनो यदि ॥ १,१९.५५ ॥\n\nवायुना दीप्यते वह्निः पचेद्धातून्रसादिकान् ।\n\nतस्माद्धिमागमे सेव्यो मधुरो लवणाम्लकः ॥ १,१९.५६ ॥\n\nअथ दैर्घ्यान्निशानां तु क्षुधा प्रातस्तरां भवेत् ।\n\nदिनचर्याप्रकारेण विसृजन्मलमूत्रकं ॥ १,१९.५७ ॥\n\nदन्तकाष्ठादिकं सर्वं विदध्यात्परमेश्वरि ।\n\nततो मूर्धार्हवातघ्नतैलेनाभ्यङ्गं आचरेत् ॥ १,१९.५८ ॥\n\nगात्राभ्यङ्गं मर्दनं च यावच्छक्यं च यथासुखं ।\n\nकुशलैर्बाहुयुद्धं च यावच्छक्यं भजेत्ततः ॥ १,१९.५९ ॥\n\nगोधूमचणकैर्मुद्गैर्हृततैलो यथाविधि ।\n\nस्नात्वा कौशेयेके रक्ते लघुन्युष्णे सुसान्द्रके ॥ १,१९.६० ॥\n\nवाससी परिधायैव कस्तूर्या कुङ्कुमेन च ।\n\nकालागरुद्रवेणैव चर्चां कुर्वीत विग्रहे ॥ १,१९.६१ ॥\n\nधूपयेद्देहचिकुरान्कालागरुजधूपतः ।\n\nचम्पकं बकुलं पुष्पं शतपत्रं च कैतकं ॥ १,१९.६२ ॥\n\nजवाद्यैरुपलिप्तानि कृत्वा शिरसि धारयेत् ।\n\nगुडासवं मद्यमण्डं मद्यं मांसं च मेदुरं ॥ १,१९.६३ ॥\n\nस्निग्धं मांसरसं सोष्णं माषगोधूमपिष्टजान् ।\n\nइक्षुक्षीरविकारांश्च सोष्णमन्नं तिलोद्भवं ॥ १,१९.६४ ॥\n\nशौचे सुखोष्णं सलिलं सोष्मलं चारु मन्दिरं ।\n\nशयनं कौथकश्लक्ष्णमृदुलाजिनकम्बलैः ॥ १,१९.६५ ॥\n\nप्रावारैः शुभकौशेयैः क्रमेणास्तृतमुज्ज्वलं ।\n\nभजेदवृद्धसूर्यांशून्पृष्ठभागेन शाम्भवि ॥ १,१९.६६ ॥\n\nस्वेदं चोपानहं नित्यं हसन्तीतीव्रतापिते ।\n\nगर्भगेहे निवासं च वृत्तपीनोन्नतस्तनीः ॥ १,१९.६७ ॥\n\nरथाङ्गवृत्तसुश्रोण्यो रम्भास्तम्भोरुमण्डिताः ।\n\nमद्यपानमदोन्मत्ता वस्त्रस्रग्गन्धशोभिताः ॥ १,१९.६८ ॥\n\nप्रियाः प्रीताः समाश्लिष्येन्न बाधा शीतदोषजा ।\n\nकस्तूरी कुङ्कुमं चन्द्रं लवङ्गं जातिकाफलं ॥ १,१९.६९ ॥\n\nप्रत्येकं निष्कमेकं स्यात्सारः खदिरसम्भवः ।\n\nयुञ्ज्यात्षोडशनिष्कं च सर्वं पेष्यं हिमाम्बुना ॥ १,१९.७० ॥\n\nगुलिकां मरिचाकारां कुर्याद्दौर्गन्ध्यनाशिनीं ।\n\nवातश्लेष्महरा रुच्या गुटिकैषा प्रकीर्तिता ॥ १,१९.७१ ॥\n\nगुट्यन्वितं च ताम्बूलं यथेष्टं भक्षयेत्सदा ।\n\nएवं हेमन्तचर्या स्यात्शिशिरेऽप्यमुमाचरेत् ॥ १,१९.७२ ॥\n\nश्लेष्मा चितः स्यान्नितरां भजेद्धैमन्तिकं विधिं ।\n\nअत्रादानभवं रूक्षं भवेच्छीतो महत्तरः ॥ १,१९.७३ ॥\n\n<वसन्तर्तुचर्या>\n\nशिशिरे तु चितः श्लेष्मा वसन्तेऽर्कांशुविद्रुतः ।\n\nनाशयेज्जाठरं वह्निं स्वयं तोयस्वभावतः ॥ १,१९.७४ ॥\n\nजनयेद्रोगमखिलं तस्माच्छीघ्रं कफं जयेत् ।\n\nअथ वासन्तिकां चर्यां कथयामि मम प्रिये ॥ १,१९.७५ ॥\n\nतीक्ष्णाञ्जनच्छर्दिनस्यैर्व्यायामोद्वर्तनैरपि ।\n\nपादाभ्यां मर्दनेनोष्मवारिस्नानेन तं हरेत् ॥ १,१९.७६ ॥\n\nकाषायरक्तकौसुम्भकौशेयवसनानि च ।\n\nपरिधाय सकर्पूरागरुणाङ्गानि धूपयेत् ॥ १,१९.७७ ॥\n\nकस्तूरीकुङ्कुमहिमैश्चन्दनैर्लेपयेत्तनुं ।\n\nचूतचम्पकपुन्नागपूगकेसरपाटलं ॥ १,१९.७८ ॥\n\nमाधवीकेतकीमल्लिकाशोकनवमालिकाः ।\n\nजवाद्यैर्लेपिताः कृत्वा वहेत्कल्हारमुत्पलं ॥ १,१९.७९ ॥\n\nमद्यं पञ्चविधं प्रोक्तं सर्वव्याधिहरं परं ।\n\nमाधवारिष्टमार्द्वीकासवशीथुरितीरिताः ॥ १,१९.८० ॥\n\nक्षौद्रैर्मदकरद्रव्यै रचितो माधवः स्मृतः ।\n\nचिरं मदकरद्रव्यं खनित्वा स्थापितं भुवि ॥ १,१९.८१ ॥\n\nअरिष्टोऽयमिति ज्ञेयो मार्द्वीको गोस्तनीभवः ।\n\nआसवो मदकृद्द्रव्यसवनाद्वा समुद्भवः ॥ १,१९.८२ ॥\n\nशीथुरिक्षुरसाज्जातः सेव्याः पञ्च मया मताः ।\n\nकामिनीवदनाम्भोजवासिताश्चित्तहारिणः ॥ १,१९.८३ ॥\n\nपुष्पादिवासिता हृद्याः कान्तानयनरञ्जिताः ।\n\nपुराणाः कटुकास्तिक्ताः कषायाः श्लेष्महारिणः ॥ १,१९.८४ ॥\n\nमातुलुङ्गाम्रजम्बूनां पत्रपुष्पफलान्विताः ।\n\nसुहृद्भिः सह जंबीररसार्द्रकपलाण्डुकं ॥ १,१९.८५ ॥\n\nजाङ्गलं पललं शूल्यं तद्रसं च कृतं नवं ।\n\nपुराणक्षौद्रगोधूमयवषष्टिकशालिकान् ॥ १,१९.८६ ॥\n\nभजेत्कफघ्नं शाकं च व्यञ्जनं पानकं तथा ।\n\nअमद्यपस्तु शुण्ठ्यम्बु मुस्ताम्बु क्षौद्रवारि वा ॥ १,१९.८७ ॥\n\nखदिरासनसारोत्थक्वथितं वारि वा पिबेत् ।\n\nउद्याने सौधकाचाद्यैर्मणिनीकाशरोचिभिः ॥ १,१९.८८ ॥\n\nकुट्टिमैर्मण्डिते चारुमण्डपे सुरतोचिते ।\n\nकोकिलालापरुचिरे सुगन्धिकुसुमोज्ज्वले ॥ १,१९.८९ ॥\n\nबहुपादपसच्छायावारितोष्णाशुदीधितौ ।\n\nसमन्तात्सलिलापूर्णकुल्याभिः शीतलीकृते ॥ १,१९.९० ॥\n\nमलयानिलसञ्चारशमितश्रमवारिणि ।\n\nनानाप्रसूनसुभगशाखिनीनालनन्दिते ॥ १,१९.९१ ॥\n\nलम्बमानसुगन्धस्रङ्मकरन्दाभिषेचिते ।\n\nउशीरपाटलीपङ्क्तिशोभिते बिसविस्तृते ॥ १,१९.९२ ॥\n\nपुष्पैराकीर्णिते मन्दतालवृन्तानिलोज्ज्वले ।\n\nसमासीनः प्रियालापचतुराः कामलोलुपाः ॥ १,१९.९३ ॥\n\nकन्दर्पदर्पसर्वस्वाः सूक्ष्मस्वच्छांबराः प्रियाः ।\n\nतरुणी रमयन्गोष्ठीः कुर्वंस्ताभिर्मनोहराः ॥ १,१९.९४ ॥\n\nसुहृद्भिराप्तैः सहितो मध्याह्नं गमयेत्सुखी ।\n\nअतिशीतगुरुस्निग्धस्वाद्वम्ललवणानि च ॥ १,१९.९५ ॥\n\nतिलेक्षुक्षीरविकृतिदिवास्वप्नातिपिच्छिलं ।\n\nमत्स्यं क्षारोदकं पूपं श्लेष्मलं वर्जयेन्मधौ ॥ १,१९.९६ ॥\n\n<ग्रीष्मर्तुचर्या>\n\nग्रीष्मे ह्यत्यर्थतीक्ष्णः स्याद्घर्मभानुर्भुवो रसान् ।\n\nस्निग्धान्गुणांश्च क्षपयेत्कफस्तस्मात्क्षयं व्रजेत् ॥ १,१९.९७ ॥\n\nतेन वायुश्चितः स्याच्च पूरितैः शीतलैर्जलैः ।\n\nचन्दनागरुकस्तूरीकुङ्कुमैश्च सुगन्धिभिः ॥ १,१९.९८ ॥\n\nप्रसूनैर्विविधैः फुल्लैर्वासिते मल्लिकादिभिः ।\n\nकामिनीपीनवक्षोजदघ्नाम्बुनि सुशोधिते ॥ १,१९.९९ ॥\n\nह्रदे वा दीर्घिकायां वा संस्कृतायां यथाविधि ।\n\nआ कर्णपूर्णनयनविराजितमुखेन्दुभिः ॥ १,१९.१०० ॥\n\nमृणालभूषणोद्भासिशिरीषमृदुबाहुभिः ।\n\nकर्पूरमुक्ताकुसुममालामलयजोज्ज्वलैः ॥ १,१९.१०१ ॥\n\nसूक्ष्मकौसुम्भवसनबद्धमध्यनितम्बिभिः ।\n\nस्वनूपुररवाकृष्टसारसारावरञ्जितैः ॥ १,१९.१०२ ॥\n\nजलक्रीडातिचतुरैः संयुक्तः कामिनीजनैः ।\n\nसंक्रीडेत करोन्मुक्तवारिसिक्ताङ्गनामुखः ॥ १,१९.१०३ ॥\n\nद्रुतिशृङ्गमुखोत्सृष्टवारिसेचितविग्रहः ।\n\nताभिर्भुजान्तरं श्लिष्यन्कुर्वन्लीलां मुहुर्मुहुः ॥ १,१९.१०४ ॥\n\nउत्तीर्य च वपुर्वस्त्रैरुद्वर्त्य चिकुरान्सुखं ।\n\nस्वच्छे सूक्ष्मे कषाये च वसने धारयेत्ततः ॥ १,१९.१०५ ॥\n\nचन्दनागरुकर्पूरैर्धूपयेत्केशविग्रहौ ।\n\nश्रीखण्डचन्द्रकस्तूरीपङ्कचर्चितविग्रहः ॥ १,१९.१०६ ॥\n\nनेपालमालतीमल्लीपाटलीशतपत्रकाः ।\n\nसौगन्धिकं मरुवकं ह्रीवेरं च मृगाण्डजैः ॥ १,१९.१०७ ॥\n\nसुगन्धतैलैर्लिप्तानि धारयेत्कुसुमानि च ।\n\nअत्र मद्यं न पेयं स्यादथवा मद्यसात्म्यकैः ॥ १,१९.१०८ ॥\n\nस्वल्पं पेयं तु तेनेषन्न तृप्तिश्चेत्तदा जलैः ।\n\nस्वादुभिर्बहुभिर्युक्तं पिबेन्मद्यं यथासुखं ॥ १,१९.१०९ ॥\n\nतथा नोचेद्भवेद्धातुशोषोऽन्तर्दाहमोहभाक् ।\n\nशिथिलावयवक्षीणप्राणबुद्धिबलः प्रिये ॥ १,१९.११० ॥\n\nमधुरं शीतलं स्निग्धं द्रवं लघु हितं भजेत् ।\n\nसद्यः सशर्करं लिह्याच्छालेयं जाङ्गलं पलं ॥ १,१९.१११ ॥\n\nअमेदुरं मांसरसं रसालां पानकं पिबेत् ।\n\nपञ्चसारं च रागं च षाडवं चाथवा हितं ॥ १,१९.११२ ॥\n\n<रसालापानके>\n\nशर्करामरिचोपेतं दधि हस्तविलोडितं ।\n\nएतद्रसाला विख्याता रम्भापनसचूतजैः ॥ १,१९.११३ ॥\n\nफलैः सशर्कराम्भोभिर्नवमृत्पात्रगं कृतं ।\n\nईषदम्लमिति ख्यातं पानकं तद्धितंकरं ॥ १,१९.११४ ॥\n\n<पञ्चसारः>\n\nमृद्वीकाराजखर्जूरमधूककुसुमानि च ।\n\nश्रीपर्णीक्षुद्रखर्जूरीपरिपक्वफलानि च ॥ १,१९.११५ ॥\n\nसशर्कराम्बु निक्षिप्य दृढं हस्तेन पेषयेत् ।\n\nसंस्थाप्य नवमृद्भाण्डे ह्यन्येद्युर्वस्त्रशोधितं ॥ १,१९.११६ ॥\n\nपञ्चसार इति ख्यातो हृद्यो वातकफापहः ।\n\n<रागषाडवौ>\n\nसिताक्षौद्रादिमधुरद्रव्ययुक्तं फलं च यत् ॥ १,१९.११७ ॥\n\nस्वच्छं राग इति ज्ञेयः सर्वसन्तापनाशनः ।\n\nअयमेव तु सान्द्रश्चेल्लेह्यं षाडव ईरितः ॥ १,१९.११८ ॥\n\nस च वस्त्रेण संशुद्धः पेयषाडव उच्यते ।\n\nएतत्पञ्चविधं पानं पाटलीचम्पकादिभिः ॥ १,१९.११९ ॥\n\nएलया वासितं शुद्धं मृद्भाण्डे स्थापिते नवे ।\n\nउशीरतालवृन्तस्य वायुना शीतलीकृतं ॥ १,१९.१२० ॥\n\nमोचचोचदलोपेतमेषा सामान्यसंस्कृतिः ।\n\nअथ नूतनभाण्डान्तः पूरितं स्वादु निर्मलं ॥ १,१९.१२१ ॥\n\nपाटलीकेतकीपुष्पकर्पूरसुरभीकृतं ।\n\nसान्द्रांबरेण संवीतं तालवृन्तैः सुशीतलं ॥ १,१९.१२२ ॥\n\nपिबेज्जलं तालसालपूगखर्जूरपादपैः ।\n\nनालिकेराम्रपनसजम्बूपुन्नागचम्पकैः ॥ १,१९.१२३ ॥\n\nकरप्रचेयव्यालम्बिफलपुष्पकगुच्छकैः ।\n\nद्राक्षास्तबकसंछन्नशाखान्तरितराजितैः ॥ १,१९.१२४ ॥\n\nमाधवीस्तबकालीनभृङ्गगीताभिनन्दितैः ।\n\nनानासुगन्धितरुभिर्वार्यमाणार्कदीधितौ ॥ १,१९.१२५ ॥\n\nहंससारसकारण्डशोभमानसरोवरे ।\n\nपरितः प्रवहत्कुल्यातरङ्गानिलशीतले ॥ १,१९.१२६ ॥\n\nनृत्यत्केकिकलाकीर्णकोकिलालापशोभिते ।\n\nशारिकाशुकसंलापमुह्यन्मानवतीजने ॥ १,१९.१२७ ॥\n\nउद्याने बालकोशीरवृतौ सलिलसेचिते ।\n\nमृणालपद्मकल्हारोत्पलपल्लवनिर्मिते ॥ १,१९.१२८ ॥\n\nसुगन्धिपुष्पमालाभिर्लम्बमाने सुशीतले ।\n\nआर्द्राम्बरैश्च रचितच्छायानवपटालिके ॥ १,१९.१२९ ॥\n\nमाधवीमण्डपे रम्ये सर्वसन्तापहारिणि ।\n\nकदलीमृणालकुसुमपल्लवैः परिकल्पितां ॥ १,१९.१३० ॥\n\nचारूत्तमच्छदपटां हिमाम्बुपरिषेचितां ।\n\nशय्यामत्यन्तमृदुलां सन्तापश्रमहारिणीं ॥ १,१९.१३१ ॥\n\nतुषारशीतलतरैश्चर्मवस्त्राभिपूरितैः ।\n\nसूक्ष्मैर्जललवैः सिक्तः सवयोभिः समन्वितः ॥ १,१९.१३२ ॥\n\nमध्याह्नं गमयेदेवं तथा धारागृहेऽथवा ।\n\nदीव्यन्पुस्तमयीकान्तास्तनहस्तमुखच्युतैः ॥ १,१९.१३३ ॥\n\nबालोशीराम्बुभिः शीते स्वच्छस्फटिकपट्टके ।\n\nकर्पूरचन्दनालिप्ते लुठंस्तापप्रशान्तये ॥ १,१९.१३४ ॥\n\nप्रत्यग्रस्नानशीताङ्ग्यो मुक्ताभरणभूषिताः ।\n\nमृणालचन्दनालेपा मृणालवलयान्विताः ॥ १,१९.१३५ ॥\n\nस्वच्छाम्बरातिरुचिराः प्रमदास्तापहारिणीः ।\n\nचुम्बनालिङ्गनस्पर्शैस्तोषयन्परिहासयन् ॥ १,१९.१३६ ॥\n\nपुष्पमालाविरचितवितानपरिशोभिते ।\n\nशीतांशुकिरणस्पर्शद्रवच्चन्द्रोपलोज्ज्वले ॥ १,१९.१३७ ॥\n\nचन्द्रिकाकान्तिलसिते मन्दानिलविराजिते ।\n\nसौधस्थले समासीनः शशाङ्ककिरणाह्वयान् ॥ १,१९.१३८ ॥\n\nभक्षानश्नीत तारेन्दुकिरणैः शीतलीकृतं ।\n\nसशर्करं पिबेत्क्षीरं माहिषं बलकृद्धितं ॥ १,१९.१३९ ॥\n\nनिदाघहं शरीरस्य मालाचन्दनधारिणः ।\n\nस्वच्छांशुकावृताङ्गस्य समाप्तरतिकर्मणः ॥ १,१९.१४० ॥\n\nजलार्द्रांशुकवातेन तालवृन्तानिलेन च ।\n\nविस्तारिताब्जपत्रस्य वीजनैश्चाम्बुवर्षिभिः ॥ १,१९.१४१ ॥\n\nमयूरतालवृन्तैश्च तथा च हरिचन्दनैः ।\n\nकर्पूरमल्लिकामुक्तामालाभिर्मधुरैः प्रिये ॥ १,१९.१४२ ॥\n\nशारिकाशुकबालानां आलापैर्बिसभूषणैः ।\n\nफुल्लकल्हारकमलनीलोत्पलविराजितैः ॥ १,१९.१४३ ॥\n\nकर्पूरचन्दनालेपैः कान्तैश्च प्रमदाजनैः ।\n\nतापः संह्रियते चास्य चादानोष्णाभितापिनः ॥ १,१९.१४४ ॥\n\nसक्तुकट्वम्ललवणरूक्षायासातपांस्त्यजेत् ।\n\n<वर्षर्तुचर्या>\n\nअथातो वार्षिकीं चर्यां शृणु वक्ष्यामि भैरवि ॥ १,१९.१४५ ॥\n\nआदानक्षीणधातूनां नराणां जठरानलः ।\n\nक्षीणोऽपि वर्षासमये दोषैः सीदति सत्वरं ॥ १,१९.१४६ ॥\n\nसवारिवारिदव्राततिरोहितदिवाकरे ।\n\nव्योम्नि झञ्झासमीरेण शीतलेन तुषारिणा ॥ १,१९.१४७ ॥\n\nवातः स्यात्कुपितोऽत्यन्तं प्रतप्ताया निदाघतः ।\n\nभूमेर्मेघादिसिक्ताया बाष्पैः कालस्वभावतः ॥ १,१९.१४८ ॥\n\nअम्लपाकैश्च लूतादिमलिनैः सलिलैस्तथा ।\n\nपित्तं कुप्यति चात्यर्थं दुर्दिनत्वाच्च जाठरः ॥ १,१९.१४९ ॥\n\nवह्निः सीदति तेनैव श्लेष्मा कुप्यति दुस्तरः ।\n\nएवमन्योन्यदुष्टाः स्युर्दोषाः साधारणं ततः ॥ १,१९.१५० ॥\n\nमर्दनं च शिरोऽभ्यङ्गं तैलैर्नारायणैर्भजेत् ।\n\nउष्णोदकैश्च बहुभिः स्नात्वा संमार्जयेत्तनुं ॥ १,१९.१५१ ॥\n\nरक्तं चाप्यथवा शुक्लं माञ्जिष्ठं वाथ धारयेत् ।\n\nसान्द्रेणागरुधूपेन शरीरं धूपयेच्छिवे ॥ १,१९.१५२ ॥\n\nकस्तूरीं कुङ्कुमं चारु भजेत्कालागरुद्रवं ।\n\nकुटजं केतकीं जातिं मरुवं करवीरकं ॥ १,१९.१५३ ॥\n\nस्निग्धजाङ्गलमांसानि संस्कृतांस्तद्रसानपि ।\n\nमुद्गाढककुलुत्थानां पिबेद्यूषं च संस्कृतं ॥ १,१९.१५४ ॥\n\nअरिष्टाख्यं च मैरेयं पुराणमथवा पिबेत् ।\n\nसौवर्चलयुतं मस्तु पञ्चकोलरजोयुतं ॥ १,१९.१५५ ॥\n\nभजेदुष्णकरं सर्वं शुद्धकोष्ठो भवेन्नरः ।\n\nकुर्यात्कषायबस्तिं च जीर्णधान्याशनं भजेत् ॥ १,१९.१५६ ॥\n\nदिव्यं वा कौपमुदकं शृतं पेयं सुखावहं ।\n\nअत्यन्तवातवर्षेऽह्नि प्रायेण लवणाम्लकं ॥ १,१९.१५७ ॥\n\nमधुरं लघु सक्षौद्रं शुष्कनिस्तालितानि च ।\n\nव्यञ्जनानि च तैलं च वटकान्पर्पटान्भजेत् ॥ १,१९.१५८ ॥\n\nयथासुखं च ताम्बूलं कस्तूरीफलसंयुतं ।\n\nनेतेवनीस्यादगरुधूपिताम्बरमावहेत् ॥ १,१९.१५९ ॥\n\nसुगन्धावयवस्तिष्ठेत्सौधे भूबाष्पवर्जिते ।\n\nतुषारशीतरहिते सुरम्येऽगरुधूपिते ॥ १,१९.१६० ॥\n\nदिवासुप्तिं नदीतोयं सक्तुं जलघृताप्लुतं ।\n\nव्यायाममर्ककिरणान्संगमात्यन्तिकं त्यजेत् ॥ १,१९.१६१ ॥\n\n<शरदृतुचर्या>\n\nअथातः शारदीं चर्यां वक्ष्यामि शृणु वाङ्मयि ।\n\nवर्षर्तौ शीतवृष्टिभ्यां सहसैव रवेः करैः ॥ १,१९.१६२ ॥\n\nतप्ताङ्गानां नृणां पित्तं चितं वृष्टौ तु शारदे ।\n\nसुतरां कुप्यति तदा तस्मात्पित्तापनुत्तये ॥ १,१९.१६३ ॥\n\nपित्तघ्नतैलेनाभ्यङ्गं मर्दनं मृदु कल्पयेत् ।\n\nसुखोष्णवारिणा स्नानं शुक्लकाषायमम्बरं ॥ १,१९.१६४ ॥\n\nधृत्वा चागरुकर्पूरधूमेनाङ्गानि लेपयेत् ।\n\nभद्रश्रीहिमलिप्ताङ्गः केतकीभल्लकानि च ॥ १,१९.१६५ ॥\n\nचम्पकाम्बुजपत्राणि वहेन्मृगमदान्वितं ।\n\nविरेचनं सिरामोक्षं तिक्ताज्यास्वादनं भजेत् ॥ १,१९.१६६ ॥\n\nशालिगोधूममुद्गं च पटोलक्षौद्रशर्कराः ।\n\nजाङ्गलं पिशितं तिक्तं कषायं मधुरान्भजेत् ॥ १,१९.१६७ ॥\n\nबुभुक्षितस्तु लघ्वन्नं धात्रीं शीथुं घृतं पयः ।\n\nपानकं यावसं चेक्षुनालिकेरोदकं नवं ॥ १,१९.१६८ ॥\n\nअगस्त्योदयसंशुद्धनिर्विषं लघु शीतलं ।\n\nअर्केन्दुकिरणोत्तप्तशीतं हंसोदकं पिबेत् ॥ १,१९.१६९ ॥\n\nमौद्गयूषं प्रदोषे तु हिमचन्दनचर्चितः ।\n\nसुगन्धमालानिर्धौतवसनालंकृतः सुखी ॥ १,१९.१७० ॥\n\nमुक्तामालापरिष्कारः सुगन्धोशीरलेपितः ।\n\nरम्यारामापरिवृते हर्म्ये ज्योत्स्नातिसुन्दरे ॥ १,१९.१७१ ॥\n\nसमासीनश्चन्द्रपादान्सेवेत तरुणीयुतः ।\n\nस्वादन्स्वादंश्चेक्षुदण्डान्पित्तघ्नमदिरामपि ॥ १,१९.१७२ ॥\n\nपायं पायं सुखं तिष्ठन्क्रीडयन्कामिनीजनं ।\n\nयवक्षारादिकान्क्षारान्हिमं आतृप्ति भोजनं ॥ १,१९.१७३ ॥\n\nतिलतैलं रविकरान्दिवा निद्रां वसां दधि ।\n\nतीक्ष्णं मद्यं त्यजेद्वस्तु प्राचीवायुं च पित्तकृत् ॥ १,१९.१७४ ॥\n\n<सर्वर्तुसाधारणी चर्या>\n\nअथ साधारणी चर्या संक्षेपाद्वक्ष्यते शिवे ।\n\nस्वाद्वम्ललवणान्प्रायो हिमवर्षागमे भजेत् ॥ १,१९.१७५ ॥\n\nतिक्तोषणकषायांश्च वसन्ते नितरां भजेत् ।\n\nनिदाघे मधुरप्रायं भजेद्वर्षात्यये पुनः ॥ १,१९.१७६ ॥\n\nतिक्तस्वादुकषायांश्च वर्षर्तौ च भजेत्क्रमात् ।\n\nमधौ रूक्षोष्णमश्नीयाद्ग्रीष्मे स्निग्धं च शीतलं ॥ १,१९.१७७ ॥\n\nप्रावृट्शिशिरहेमन्ते स्निग्धं चोष्णतरं भजेत् ।\n\nमेघात्यये रूक्षशीतं विधिनानेन सेवयेत् ॥ १,१९.१७८ ॥\n\nतत्तदृतूक्तानधिकान्रसान्सेवेत चान्वहं ।\n\nअन्यानपि रसान्सर्वानल्पमात्रं यथारुचि ॥ १,१९.१७९ ॥\n\nएकस्यान्त्यं च सप्ताहमन्यस्य दिनसप्तकं ।\n\nएवं चतुर्दशदिनं ऋतुसंधिरिति स्मृतः ॥ १,१९.१८० ॥\n\nवर्तमानामृतोश्चर्यां मन्दं मन्दं समुत्सृजेत् ।\n\nआगामिन ऋतोश्चर्यां ऋतुसंधौ भजेत्क्रमात् ॥ १,१९.१८१ ॥\n\nसात्म्यद्रव्यविसर्गाच्च ह्यसात्म्यद्रव्यसेवनात् ।\n\nरोगा भवन्ति तस्मात्तच्छीलत्यागौ शनैर्व्रजेत् ॥ १,१९.१८२ ॥\n\nऋतुचर्यामिति भजन्नायुरारोग्यं आप्नुयात् ।\n\n<अन्नपाकक्रमो धातुमलाद्युत्पत्तिक्रमश्च>\n\nअन्नपाकक्रमं वक्ष्ये समासेन सुरार्चिते ॥ १,१९.१८३ ॥\n\nभुक्तमन्नं च सकलं कोष्ठकं प्राणवायुना ।\n\nआहृतं तद्द्रवैर्भिन्नसंघातं मार्दवं पुनः ॥ १,१९.१८४ ॥\n\nस्नेहेन नीतं कोष्ठाग्निरामाशयगतं पचेत् ।\n\nसमानवायुनोद्दीप्तो जाठरस्तु यथा बहिः ॥ १,१९.१८५ ॥\n\nस्थालीस्थं तण्डुलं तोयं पचेदन्नं च पावकः ।\n\nभुक्तमात्रेण तत्सर्वं षड्रसं मधुरायते ॥ १,१९.१८६ ॥\n\nपच्यमानं कफोत्पाद्यैः फेनः स्यान्मधुरादिभिः ।\n\nफेनस्तु कफतत्त्वं यात्यम्लतां च विदाहतः ॥ १,१९.१८७ ॥\n\nआमाशयाच्च्युतं तच्च पित्तं भवति निर्मलं ।\n\nपक्वाशयमनुप्राप्तमग्निना परिशोषितं ॥ १,१९.१८८ ॥\n\nपिण्डितं परिपक्वं स्यान्महतः पाकतः कटुः ।\n\nपार्थिवश्चाप्य आग्नेयो वायव्यश्चेति नाभसः ॥ १,१९.१८९ ॥\n\nपञ्चोष्माणः पार्थिवादीनन्नाननु पचन्ति च ।\n\nपञ्चाहारगुणान्पक्वांस्तथा भूतगुणानपि ॥ १,१९.१९० ॥\n\nपृथक्पृथक्यथास्वं च पुष्णन्त्येते यथासुखं ।\n\nभौमो भौमांस्तथैवान्यानन्ये देहगतान्क्रमात् ॥ १,१९.१९१ ॥\n\nपक्वं तदन्नं द्विविधं किट्टसारप्रभेदतः ।\n\nकिट्टं तु द्विविधं चाच्छं मूत्रं सान्द्रं शकृद्भवेत् ॥ १,१९.१९२ ॥\n\nपुनः सारं पचन्त्येव यथास्वं सप्त वह्नयः ।\n\nधातुगास्तु ततो देवि रसाद्रक्तं भवेत्ततः ॥ १,१९.१९३ ॥\n\nमांसं मांसाद्भवेन्मेदस्तस्मादस्थि प्रजायते ।\n\nअस्थ्नो मज्जा ततः शुक्रं शुक्राद्गर्भो भवेत्प्रिये ॥ १,१९.१९४ ॥\n\nप्रसादशेषजान्वक्ष्ये रसात्स्तन्यमसृक्ततः ।\n\nसिराश्च कण्डरा मांसात्षट्त्वचश्च वसा भवेत् ॥ १,१९.१९५ ॥\n\nमेदसः स्नायुसन्धी च शेषं नश्यत्यतः परं ।\n\nरसस्य किट्टं श्लेष्मा स्यादसृजः पित्तमेव च ॥ १,१९.१९६ ॥\n\nमांसस्य किट्टं खमला मेदसो घर्मवारि च ।\n\nअस्थ्नो रोमाणि केशाः स्युर्मज्जायास्त्वक्षिविट्त्वचां ॥ १,१९.१९७ ॥\n\nस्नेहः शुक्लस्य चौजः स्यात्क्रमाद्धातुमलाः स्मृताः ।\n\nकिट्टं प्रसादो भवति धातूनां परिपाकतः ॥ १,१९.१९८ ॥\n\nइतरेतरसंस्तम्भा धातुस्नेहपरम्परा ।\n\nआहारात्साधु जीर्णाद्यो जातः सारो रसो हि सः ॥ १,१९.१९९ ॥\n\nतस्माद्रसस्तु धातूनां रक्तादीनां च वर्धनः ।\n\nनराणां धातवः सप्त सन्ति स्त्रीणां यथा तथा ॥ १,१९.२०० ॥\n\nपुंसां शुक्लं च शिरसि नारीणां हृष्टमानसे ।\n\nपतिसङ्गे तु तच्छुक्लं स्रवन्ति स्मरमन्दिरे ॥ १,१९.२०१ ॥\n\nतच्चाम्बुसदृशं स्वच्छं सौम्यं गर्भाय नो भवेत् ।\n\nभुक्तमन्नं दिवारात्रं शुक्लवृद्धिं करोति तत् ॥ १,१९.२०२ ॥\n\nसप्ताहादच्छशुक्लं स्यान्मासाद्गर्भक्षमं हि तत् ।\n\nएवं पाकक्रमेणैव भवेत्षाण्मातुरांबिके ॥ १,१९.२०३ ॥\n\nवृष्यौषधप्रभावेण सद्यः शुक्लादि जायते ।\n\nचङ्क्रमद्भोज्यधातूनां परिवृत्तिः सदा भवेत् ॥ १,१९.२०४ ॥\n\n<पाचकाग्निस्वरूपम्>\n\nजाठरो भौतिकश्चैव धातवीयोऽग्नयः स्मृताः ।\n\nएतेषु जाठरः श्रेष्ठो येनान्नं परिपच्यते ॥ १,१९.२०५ ॥\n\nस एव मूलं सर्वेषामग्नीनां तत्क्षये क्षयः ।\n\nतद्वृद्धौ च भवेद्वृद्धिस्तन्मूलं जीवितं बलं ॥ १,१९.२०६ ॥\n\nदेवि तस्माद्धितैः सात्म्यैरन्नपानाख्यदारुभिः ।\n\nपालयेत्तं प्रयत्नेन तदायत्ता ह्यरोगता ॥ १,१९.२०७ ॥\n\nचतुर्विधः स एवाग्निस्तीक्ष्णो मन्दः समोऽसमः ।\n\nपित्ताभिमूर्छिते वायौ समाने तीक्ष्णपावकः ॥ १,१९.२०८ ॥\n\nअसम्यग्बहु वा भुक्तं पचेच्छीघ्रं तु पित्तजान् ।\n\nरोगान्कुर्यात्तु मन्दाग्निः समाने कफपीडिते ॥ १,१९.२०९ ॥\n\nसम्यग्भुक्तं मितं वापि हितं चान्नं चिरात्पचेत् ।\n\nवक्त्रशोषाध्मानताश्च गौरवं चान्त्रकूजनं ॥ १,१९.२१० ॥\n\nआटोपमसकृत्कुर्याच्छ्लेष्मजानामयानपि ।\n\nस्वस्थानस्थे समाने तु समोऽग्निरभिधीयते ॥ १,१९.२११ ॥\n\nसम्यग्भुक्तं पचेत्काले त्वारोग्यफलदो भवेत् ।\n\nअसमोऽग्निरमार्गस्थे समाने स्यात्सुभोजनं ॥ १,१९.२१२ ॥\n\nचिरात्पचेत्तु दुर्भुक्तं अचिराद्वातजान्गदान् ।\n\nकुर्यात्तस्मादप्रमत्तः समाग्निं रक्षयेत्प्रिये ॥ १,१९.२१३ ॥\n\nयामद्वये पचेत्तीक्ष्णः षड्यामान्मन्दपावकः ।\n\nकृच्छ्रादन्नं समाग्निस्तु चतुर्यामात्पचेत्सुखं ॥ १,१९.२१४ ॥\n\nअसमाग्निः कदाचित्तु शीघ्रं वा मन्दमेव वा ।\n\nनाभिस्थाने स्थितो वह्निः सर्वेषां प्राणिनामपि ॥ १,१९.२१५ ॥\n\nगजोष्ट्रतुरगादीनां वह्निरङ्गुष्ठमात्रकः ।\n\nपशुमर्त्यमृगाणां च यवमात्रानलो भवेत् ॥ १,१९.२१६ ॥\n\nगृध्रोलूकबकादीनां जाठराग्निस्तिलोन्मितः ।\n\nकृमिकीटादिजन्तूनां केशमात्रो हुताशनः ॥ १,१९.२१७ ॥\n\nप्रदीप्तो जाठरो वह्निरादावन्नं पचेत्ततः ।\n\nअन्नाभावे पचेद्दोषान्दोषे क्षीणे पचेत्ततः ॥ १,१९.२१८ ॥\n\nधातून्धातुक्षये प्राणान्संहरेत्प्राणिनां परं ॥ १,१९.२१९ ॥\n\nâक्, १, २०\n\n<योगरसायनम्>\n\nश्रीभैरवी ।\n\nदेवदेव कृपाम्भोधे कालकन्दर्पनाशन ।\n\nअष्टमूर्ते महामूर्ते पञ्चकृत्यपरायण ॥ १,२०.१ ॥\n\nप्रपञ्चितं जगत्सर्वं त्र्यम्बक त्रिपुरान्तक ।\n\nजटाकलितभोगीन्द्रफूत्कारक्लान्तचन्द्रमः ॥ १,२०.२ ॥\n\nसूर्येन्दुवह्निनयन स्मेरपञ्चानन प्रभो ।\n\nकुण्डलाहिफणारत्नद्योतमानकपोलभूः ॥ १,२०.३ ॥\n\nकुन्दाग्रदन्तसुभगपल्लवाधरशोभित ।\n\nहालाहलासितगल सप्तभोगीन्द्रभूषण ॥ १,२०.४ ॥\n\nमहाहिवलयप्रोद्यदष्टादशभुजोज्ज्वल ।\n\nसर्वदिव्यायुधोपेत वरव्याघ्राजिनांबर ॥ १,२०.५ ॥\n\nनमत्सुरासुराधीशमकुटोत्पलरश्मिभिः ।\n\nनीराजितपदद्वन्द्व योगिजन्मजरापह ॥ १,२०.६ ॥\n\nसच्चिदानन्दविभव प्रसन्न करुणाम्बुधे ।\n\nओङ्कारगम्य विमलातर्क्याचिन्त्याप्रमेय भोः ॥ १,२०.७ ॥\n\nस्तोता स्तुत्यः स्तुतिस्त्वं हि कर्ता कार्यं च कारकः ।\n\nसर्वोऽपि हि त्वमेवासि प्रसीद परमेश्वर ॥ १,२०.८ ॥\n\nत्वन्मायया जगत्सर्वं सृष्टं त्रातं हतं तथा ।\n\nत्वं भूस्त्वमापस्त्वं वह्निस्त्वं वायुस्त्वं नभः शशी ॥ १,२०.९ ॥\n\nरविस्त्वं परमात्मा त्वं गुणास्त्वं प्रकृतिस्तथा ।\n\nपुरुषस्त्वं मनस्त्वं च बुद्धिश्चित्तमहंकृतिः ॥ १,२०.१० ॥\n\nरसायनं च सकलमाख्यातुं च सविस्तरं ।\n\nआज्ञापयाहं यदि ते हृद्या प्राणप्रिया विभो ॥ १,२०.११ ॥\n\nजीवन्मुक्तिः कथं नाथ योगरूपं च कीदृशं ।\n\nअनुगृह्णीष्व देवेश सुखोपायं भवापहं ॥ १,२०.१२ ॥\n\nश्रुत्वा स्तुतिं स्मितमुखो भैरवः परया मुदा ।\n\nउवाच देवीं कल्याणीं पर्वताधिपनन्दिनीं ॥ १,२०.१३ ॥\n\nश्रीभैरवः ।\n\nसाधु साधु महामाये सर्वं वेत्सि सनातने ।\n\nतथापि पृच्छसीशानि लोकानां हितकाम्यया ॥ १,२०.१४ ॥\n\nप्रवक्ष्यामि समासेन सावधानं शृणु प्रिये ।\n\nत्वत्तोऽन्या वल्लभा का मे रहस्यार्थविभाषणे ॥ १,२०.१५ ॥\n\n<जीवन्मुक्तलक्षणम्>\n\nशृणु वक्ष्यामि देवेशि जीवन्मुक्तस्य लक्षणं ।\n\nकामं क्रोधं भयं लोभं मदं मोहं च मत्सरं ॥ १,२०.१६ ॥\n\nमानं लज्जां कुलं शीलं कुत्सां दम्भं च वञ्चनां ।\n\nअविद्यां जडतां गर्वं शीतमुष्णं तथातपं ॥ १,२०.१७ ॥\n\nवातं सुखं च दुःखं च पापं पुण्यं हिताहितं ।\n\nतापत्रयं पुत्रमित्रकलत्रादीनि यस्त्यजेत् ॥ १,२०.१८ ॥\n\nन सक्तः सर्वविषये तत्त्वचिन्तापरायणः ।\n\nपद्मपत्रं इवाम्भोभिर्निर्लिप्तहृदयो भवेत् ॥ १,२०.१९ ॥\n\nमैत्रीकृतातटोपेक्षामदैतैर्मण्डिताशयः ।\n\nऐहिकामुष्मिकसुखप्राप्तिकार्याविरक्तधीः ॥ १,२०.२० ॥\n\nनित्यानित्यविवेकज्ञो ह्यन्तःकरणनिग्रहः ।\n\nजरामरणहीनश्च शिवसामरसात्मवान् ॥ १,२०.२१ ॥\n\nजीवन्मुक्तः स विज्ञेयस्तीर्णसंसारसागरः ।\n\nदेवदैत्यादिभिर्वन्द्यः स सेव्यः स गुरुः शिवः ॥ १,२०.२२ ॥\n\nयथाहं सर्वलोकेषु पूजनीयो महेश्वरि ।\n\nतथासौ सर्वलोकेषु सर्वैः सम्पूज्यते सदा ॥ १,२०.२३ ॥\n\nदेहान्तेषु तु मुक्तिर्या प्राणिनां साप्रयोजना ।\n\nदेहान्ते देहिनः सर्वे मुक्तिं यान्ति न संशयः ॥ १,२०.२४ ॥\n\nभगसंद्रावणान्मुक्तिर्भवेच्चेद्गर्दभादयः ।\n\nपक्षिणो वृषभा मेषाः किं मुक्तास्त्रिपुराम्बिके ॥ १,२०.२५ ॥\n\nरेतोविण्मूत्रसेवायां यदि मुक्तिर्भवेत्प्रिये ।\n\nकपिश्च सूकराद्याश्च कथं मुक्ता भवन्ति ते ॥ १,२०.२६ ॥\n\nन केवलामरत्वाच्च न शिवत्वाद्भवेत्तथा ।\n\nतद्द्वयोर्मेलनाच्च स्याज्जीवन्मुक्तिरियं स्मृता ॥ १,२०.२७ ॥\n\nसर्वस्मिन्समये शास्त्रे मुक्तिरस्त्यन्तकालजा ।\n\nन दृश्यते करान्तस्थमणिवत्सा च शाम्भवि ॥ १,२०.२८ ॥\n\nअतिगोप्यमवाच्यं यद्देवानामपि दुर्लभं ।\n\nकथयिष्यामि देवेशि देहस्थैर्यं सदातनं ॥ १,२०.२९ ॥\n\n<जीवन्मुक्तिसाधकशरीरस्थैर्यसंपादनोपायः; योगसिद्धिः>\n\nशिवत्वं खेचरत्वं च सर्वसिद्धिप्रदं शुभं ।\n\nदेहं विना न किंचित्स्याद्देहोऽयं सर्वसाधनं ॥ १,२०.३० ॥\n\nतस्माद्देहं प्रयत्नेन रक्षयेत्सर्वतः सदा ।\n\nदेहपाते धर्मनाशो धर्मनाशे क्रियाच्युतिः ॥ १,२०.३१ ॥\n\nक्रियाच्युतौ कुतो योगो योगभ्रंशे न चिद्भवेत् ।\n\nचिदभावे कुतो मोक्षो मोक्षे भ्रष्टे न किंचन ॥ १,२०.३२ ॥\n\nअन्योपायशतेनापि न देहो धार्यते सदा ।\n\nपारदः पवनश्च स्यात्सर्वसिद्धिद उत्तमः ॥ १,२०.३३ ॥\n\nसंमूर्छितौ मृतौ बद्धावुभौ पवनपारदौ ।\n\nक्रमाद्रोगहरौ नित्यं मृत्युघ्नौ खेचरप्रदौ ॥ १,२०.३४ ॥\n\nरसः पूर्वं मया ख्यातोऽधुना वायुः प्रशस्यते ।\n\nवायोः संधारणाज्ज्ञानं ज्ञानान्मोक्षः प्रजायते ॥ १,२०.३५ ॥\n\nसर्वेषां देहमूलं स्यात्तत्स्थैर्ये पवनः प्रभुः ।\n\nपरस्मादक्षरात्तस्मादाकाशं समभूत्ततः ॥ १,२०.३६ ॥\n\nवायुस्तस्माच्च दहनस्तस्मादापस्ततो मही ।\n\nएतेषां पञ्चभूतानामक्षरं कारणं परं ॥ १,२०.३७ ॥\n\nव्योम शब्दात्मकं वायुः शब्दस्पर्शात्मको भवेत् ।\n\nवह्निः शब्दस्पर्शरूपमयः सलिलमुच्यते ॥ १,२०.३८ ॥\n\nशब्दरूपस्पर्शरसात्मकं भूमिर्विशेषतः ।\n\nशब्दरूपरसस्पर्शगन्धरूपा भवेत्प्रिये ॥ १,२०.३९ ॥\n\nभूवाय्वग्न्यनिलाकाशाधिष्ठात्र्यश्चैव देवताः ।\n\nब्रह्मा विष्णुश्च रुद्रश्च महेश्वरसदाशिवौ ॥ १,२०.४० ॥\n\nभूमिर्नष्टाम्बुसंमग्ना ताश्च ग्रस्ता महाग्निना ।\n\nस च चण्डसमीरेण शमितः सोऽपि पार्वति ॥ १,२०.४१ ॥\n\nव्योम्नि लीनः क्रमात्तस्मादाकाशादुद्भवन्ति ते ।\n\nअन्तर्बहिः स्थितं व्याप्तं निराधारं निराश्रयं ॥ १,२०.४२ ॥\n\nआकाशं चेतसा ध्यायन्प्रच्छिन्द्याद्भवबन्धनं ।\n\nजगत्प्राणमयं वायुं चिदानन्दप्रदं जलं ॥ १,२०.४३ ॥\n\nनिश्चलीकुरुते युक्त्या वायुवत्स्यात्स खेचरः ।\n\nअनन्तार्काग्निसंदीप्तं दहन्तं जगतां त्रयं ॥ १,२०.४४ ॥\n\nतेजो ध्यात्वा स्वहृदये नाग्निना स तु बाध्यते ।\n\nसुधातरङ्गनिकरप्लाव्यमानमहीतलं ॥ १,२०.४५ ॥\n\nअप्तत्त्वं भावयन्स्वान्ते वारि तं न हि बाधते ।\n\nअभूतलचराक्रान्तं भूतलं भूतसंप्लवं ॥ १,२०.४६ ॥\n\nहृदये भावयन्नित्यं तस्य नो पार्थिवं भयं ।\n\nयद्यद्भावयते चित्ते तत्तद्रूपं अवाप्नुयात् ॥ १,२०.४७ ॥\n\nयथाग्नित्वं व्रजेत्काष्ठः कीटो भ्रमरतां यथा ।\n\n<योगाङ्गानि>\n\nआसनं प्राणनियमः प्रत्याहारश्च धारणा ॥ १,२०.४८ ॥\n\nध्यानं समाधिः षोढा स्युर्योगाङ्गानि क्रमेण च ।\n\n<१. आसनविधिः>\n\nचतुरशीतिलक्षाणि ह्यासनानि भवन्ति हि ॥ १,२०.४९ ॥\n\nतेषु मुख्यासने द्वे च सिद्धपद्मासने स्मृते ।\n\n<सिद्धासनम्>\n\nस्वयोनिं पादमूलेन चैकेन घटयेद्दृढं ॥ १,२०.५० ॥\n\nअन्यच्चरणमूलं च मेहनोपरि विन्यसेत् ।\n\nअवक्राङ्गः समासीनो वशीभूतेन्द्रियः प्रिये ॥ १,२०.५१ ॥\n\nनिश्चलाक्षो भ्रुवोर्मध्यं पश्यन्निश्चलमानसः ।\n\nसिद्धासनमिदं ज्ञेयं मुक्तिमार्गप्रदायकं ॥ १,२०.५२ ॥\n\n<पद्मासनम्>\n\nदक्षिणोरौ पदं वामं वामोरौ दक्षिणं पदं ।\n\nविन्यस्य करयुग्मेन पृष्ठभागगतेन च ॥ १,२०.५३ ॥\n\nविपरीतेन चाङ्गुष्ठं वामं वामकरेण च ।\n\nदक्षिणं दक्षिणेनैव दृढं धृत्वा निजोरसि ॥ १,२०.५४ ॥\n\nविन्यस्य चुबुकं ध्यायेन्नासाग्रं संयतेन्द्रियः ।\n\nएतत्पद्मासनं ख्यातं सर्वरोगनिबर्हणं ॥ १,२०.५५ ॥\n\n<२. प्राणायामः; अजपामुद्रा>\n\nआधारं तु गुदस्थाने चतुर्दलसरोरुहं ।\n\nवादिसान्ताक्षरोपेतं बालारुणसमप्रभं ॥ १,२०.५६ ॥\n\nस्वाधिष्ठानं षड्दलाब्जं बादिलान्ताक्षरान्वितं ।\n\nविद्युत्प्रभं ततो देवि रत्नाभं मणिपूरकं ॥ १,२०.५७ ॥\n\nडादिफान्तार्णसंयुक्तं नाभौ दलशतात्मकं ।\n\nअनाहतं सुवर्णाभं द्वादशच्छदपङ्कजं ॥ १,२०.५८ ॥\n\nहृदये कादिठान्तार्णं विशुद्धिस्तु प्रशस्यते ।\n\nषोडशारं महापद्मं षोडशस्वरभूषितं ॥ १,२०.५९ ॥\n\nआज्ञाचक्रं द्वयदलं पद्महस्तविराजितं ।\n\nश्वेतमेवं क्रमाद्देवि षट्चक्रं समुदाहृतं ॥ १,२०.६० ॥\n\nनाभेरधस्तान्मेढ्रस्योपरिष्टात्कन्द उच्यते ।\n\nविहंगमाण्डसङ्काशस्तत्र नाडीसमुद्भवः ॥ १,२०.६१ ॥\n\nसप्ततिद्विसहस्राः स्युस्तासु मुख्या दश स्मृताः ।\n\nइडा च प्रथमा नाडी पिङ्गला च द्वितीयका ॥ १,२०.६२ ॥\n\nसुषुम्ना च तृतीया स्याद्गान्धारी च चतुर्थिका ।\n\nपञ्चमी हस्तिजिह्वा स्यात्षष्ठी पूषा तरस्विनी ॥ १,२०.६३ ॥\n\nसप्तम्यलम्बुषा नाडी चाष्टमी च कुहूः स्मृता ।\n\nनवमी शङ्खिनी चैव दशमी च क्रमेण हि ॥ १,२०.६४ ॥\n\nएतास्तु प्राणवाहिन्यो वायवस्तु जपाः स्मृताः ।\n\nप्राणापानौ तथा व्यानोदानौ चैव समानकः ॥ १,२०.६५ ॥\n\nनागः कूर्मश्च कृकलो देवदत्तो धनञ्जयः ।\n\nसर्वेषु नाडीचक्रेषु वर्तन्ते दश वायवः ॥ १,२०.६६ ॥\n\nवामदक्षिणमार्गाभ्यामध ऊर्ध्वं च चञ्चलाः ।\n\nप्राणापानवशो जीवः प्रधावति न दृश्यते ॥ १,२०.६७ ॥\n\nहस्ताभ्यामाहतो भूमौ कन्दुको न स्थिरो यथा ।\n\nप्राणापानपरिक्षिप्तस्तथा जीवोऽपि न स्थिरः ॥ १,२०.६८ ॥\n\nप्राणापानसमाकर्षे तथा प्राणमपानतः ।\n\nबहिर्गच्छद्धकारेण सकारेणान्तराविशेत् ॥ १,२०.६९ ॥\n\nहंसः सोऽहं मनुममुं सदा जीवो जपेत्प्रिये ।\n\nएकविंशत्सहस्रं च षट्शताधिकमीश्वरि ॥ १,२०.७० ॥\n\nहंसमन्त्रस्य संख्या स्यादहोरात्रेण सर्वदा ।\n\nहंसाख्योऽयं महामन्त्रो ह्यजपेति प्रकीर्तितः ॥ १,२०.७१ ॥\n\nजपाख्येयं च गायत्री यमिकैवल्यदायिनी ।\n\nएतत्समं तपो ज्ञानं जपः पुण्यं न किंचन ॥ १,२०.७२ ॥\n\nअनुच्चार्या ह्यवर्णा च कुण्डलिन्याः समुद्भवा ।\n\nप्राणसंचारिणी ह्येषा ज्ञातव्या योगिभिः सदा ॥ १,२०.७३ ॥\n\nमाता कुण्डलिनी शक्तिः कन्दादूर्ध्वं प्रतिष्ठिता ।\n\nअष्टधा परिवृत्ता च प्रसुप्तभुजगाकृतिः ॥ १,२०.७४ ॥\n\nब्रह्मद्वारमुखं सा तु स्वमुखेन पिधाय च ।\n\nतां च प्रबोधयेदादौ वह्नियोगेन पार्वति ॥ १,२०.७५ ॥\n\nवायुना मनसा सार्धं मध्यनाड्या व्रजेच्छिवे ।\n\nहठादाकुञ्चनाद्ब्रह्मद्वारं उद्घाटयेत्तु सा ॥ १,२०.७६ ॥\n\nयथा नयेद्गुणं सूची तद्वद्ब्रह्मबिलं तु सा ।\n\nसुखं पद्मासनासीनः पाणी चोत्तानितौ प्रिये ॥ १,२०.७७ ॥\n\nअङ्कमध्ये निधायैव चुबुकं वक्षसि न्यसेत् ।\n\nदृढं गुदमुखं गाढं आकुञ्च्यापानरन्ध्रकं ॥ १,२०.७८ ॥\n\nमुहुर्मुहुर्वायुमूर्ध्वं चालयेत्त्वरितं प्रिये ।\n\nप्राणं मुञ्चन्कुण्डलिन्याः प्रभावान्मोक्षवर्त्मजं ॥ १,२०.७९ ॥\n\nउपैति सत्प्रबोधं च देवानामपि दुर्लभं ।\n\nतदोद्भूतैः श्रमजलैः स्वाङ्गानि परिमार्जयेत् ॥ १,२०.८० ॥\n\nक्षीराहारी मितान्नाशी कट्वम्ललवणं त्यजेत् ।\n\nजितेन्द्रियो ब्रह्मचारी कुटीस्थः कर्मवर्जितः ॥ १,२०.८१ ॥\n\nएवमभ्यासनिरतो वत्सरात्सिद्धिमेति सः ।\n\n<प्राणायामे मुद्राः>\n\nजालन्धरं मूलबन्धं ओड्डीयाणं च खेचरीं ॥ १,२०.८२ ॥\n\nमहामुद्रां च यः कुर्यात्स भवेद्देहसिद्धिभाक् ।\n\nएषां वक्ष्ये लक्षणानि गोप्यानि तव शाम्भवि ॥ १,२०.८३ ॥\n\n<जालन्धरबन्धः>\n\nजालन्धरं कण्ठसिरासमूहानां च बन्धनं ।\n\nकृत्वाधो नमयित्वा कं तदा स्यन्दति मूर्धतः ॥ १,२०.८४ ॥\n\nनभस्तः स्यन्दमाना च सुधा दोग्धौ पतेन्न च ।\n\nन धावति मरुत्तत्र कर्णसंकोचने कृते ॥ १,२०.८५ ॥\n\nकर्णामयसमूहघ्नं मृत्युघ्नं तत्परं भवेत् ।\n\n<मूलबन्धः>\n\nमूलबन्धं पार्ष्णिभागाद्योनिस्थानं प्रपीडयेत् ॥ १,२०.८६ ॥\n\nगुदमाकुञ्चयेद्योगी नयेदूर्ध्वं अपानकं ।\n\nएवं कृते मूलबन्धे क्षीयते मलमूलकं ॥ १,२०.८७ ॥\n\nप्राणापानौ च संयुक्तौ स्यातां वृद्धोऽपि यौवनं ।\n\nप्राप्नुयान्मूलबन्धेन मृत्युथोपि विवस्वतां ॥ १,२०.८८ ॥\n\n<ओड्याणबन्धः>\n\nओड्डियाणे नाभिविवरमूर्ध्वं जठरे दृढं ।\n\nआकृष्य पश्चिमं तानं बन्धयेत्पवनस्तदा ॥ १,२०.८९ ॥\n\nविश्रान्तः स्यान्महामाये चोड्याणोऽयं प्रकीर्तितः ।\n\nमृत्युदावानलो दीप्तो जरारोगाब्धिवाडबः ॥ १,२०.९० ॥\n\n<खेचरीमुद्रा>\n\nआस्यान्तर्विवरे जिह्वां तालुरन्ध्रे प्रवेशयेत् ।\n\nविपरीतां भ्रुवोर्मध्ये पश्येन्निश्चलया दृशा ॥ १,२०.९१ ॥\n\nएषा हि खेचरी मुद्रा गोपनीयातिदुर्लभा ।\n\nजिह्वा तु खगता यस्मान्मनश्चरति खे ततः ॥ १,२०.९२ ॥\n\nखेचरीति प्रसिद्धेयं मृत्युरोगजरापहा ।\n\nनिद्रा क्षुधा तृषा नास्ति खेचर्या मुद्रितस्य च ॥ १,२०.९३ ॥\n\nमूर्च्छा भवति साध्वी च कर्मबन्धभयं न हि ।\n\nरमण्या संगतस्यापि रेतो न पतति ध्रुवं ॥ १,२०.९४ ॥\n\nयावच्छुक्रं स्थिरं देहे तावत्कालभयं न हि ।\n\nयेन बद्धा नभोमुद्रा बीजस्तस्य न गच्छति ॥ १,२०.९५ ॥\n\nयदि गच्छेत्तस्य बीजो हुताशनमुपैति हि ।\n\nस बीजश्चोर्ध्वमायाति शक्त्या प्रतिहतः स्वयं ॥ १,२०.९६ ॥\n\nयोनिमुद्रानिबद्धः सन्सा मुद्रा तेन दुर्लभा ।\n\nबीजस्तु द्विविधः प्रोक्तः शुक्रं चैव महारजः ॥ १,२०.९७ ॥\n\nशिरःस्थानगतं शुक्रं योनिस्थानगतं रजः ।\n\nशुक्रं तु श्वेतवर्णं स्यात्प्रवालाभं रजः स्मृतं ॥ १,२०.९८ ॥\n\nशुक्रं चन्द्रगतं नित्यं रजः सूर्येण सङ्गतं ।\n\nशुक्रं शिवो रजः शक्तिस्तया योगः सुदुर्लभः ॥ १,२०.९९ ॥\n\nमरुता शक्तिचारेण रजश्चोर्ध्वं प्रणीयते ।\n\nऐक्यं तद्बिन्दुना याति तदा दिव्यं वपुर्भवेत् ॥ १,२०.१०० ॥\n\n<महामुद्रा>\n\nवामाङ्घ्रिमूलभागेन योनिस्थानं प्रपीडयेत् ।\n\nदक्षिणाङ्घ्रिं च विततं हस्ताभ्यां अभिधारयेत् ॥ १,२०.१०१ ॥\n\nहनुं वक्षसि निक्षिप्य वायुना जठरं ततः ।\n\nआपूर्य रेचयेद्देवि स्थित्वा बद्धासनो यमी ॥ १,२०.१०२ ॥\n\nएषा ख्याता महामुद्रा मलसंशोधनी वरा ।\n\nसूर्येन्दू घटयेज्जिह्वाशोषणी पापनाशिनी ॥ १,२०.१०३ ॥\n\nतथा दक्षिणपादेन योनिस्थानं प्रपीडयेत् ।\n\nवितत्य वामपादं च कराभ्यां धारयेत्प्रिये ॥ १,२०.१०४ ॥\n\nशेषं पूर्वोक्तवत्कुर्यादेवं सव्यापसव्ययोः ।\n\nभागयोः समकालः स्यादभ्यासस्तां विवर्जयेत् ॥ १,२०.१०५ ॥\n\nतस्य पथ्यमपथ्यं च षड्रसा नीरसा अपि ।\n\nघोरं विषं वातिसुखं पीयूषमिव जीर्यते ॥ १,२०.१०६ ॥\n\nगुल्मोदावर्तकुष्ठाद्या रोगा नश्यन्त्यसंशयं ।\n\nसिद्धिदेयं महामुद्रा कालं हन्ति जराभयं ॥ १,२०.१०७ ॥\n\nन प्रकाश्या न देया च यस्मै कस्मैचन प्रिये ।\n\n<३. प्रत्याहारः>\n\nमुक्तासनस्थितो योगी ऋज्वङ्गग्रीवमस्तकः ॥ १,२०.१०८ ॥\n\nघोणाग्रलोचनः स्वस्थः कुटीस्थः प्रणवं जपेत् ।\n\nत्रिलोकश्च त्रिकालश्च त्रिदेवास्त्रीश्वरा अपि ॥ १,२०.१०९ ॥\n\nत्रिज्योतींषीन्दुमुख्यानि त्रिवेदाश्चाग्नयस्त्रयः ।\n\nशक्तित्रयं त्रिपदवी ब्राह्मी चैन्द्री च वैष्णवी ॥ १,२०.११० ॥\n\nवर्णत्रयं च भासन्ते यत्र तज्ज्योतिरोमिति ।\n\nतं ओंकारं च मनसा वचसा कर्मणा तु यः ॥ १,२०.१११ ॥\n\nध्यायेज्जपेदभ्यसेच्च स मुक्तो भवबन्धनात् ।\n\nगच्छंस्तिष्ठञ्जपञ्जाग्रच्छुचिर्वाप्यशुचिर्यदि ॥ १,२०.११२ ॥\n\nन कर्मणा च लिप्तः स्याज्जलेनाब्जदलं यथा ।\n\nवायौ चलति सर्वेऽपि चलन्तीन्द्रियधातवः ॥ १,२०.११३ ॥\n\nस्थिते वायौ स्थिरे सर्वं वपुःप्रभृति शाम्भवि ।\n\nतस्माद्वायुं निबध्नीयात्स्थिरे वाते स्थिरं मनः ॥ १,२०.११४ ॥\n\nस्थिरे मनसि जीवश्च स्थिरो भवति भैरवि ।\n\nयावत्संयमितो वायुर्यावच्चेतोऽपि सुस्थिरं ॥ १,२०.११५ ॥\n\nबीजं यावद्भ्रुवोर्मध्ये तावत्कालभयं न हि ।\n\nषट्त्रिंशद्व्यङ्गुलं नित्यं ततः प्राणः प्रकीर्तितः ॥ १,२०.११६ ॥\n\nबद्धपद्मासने स्थित्वा ऋज्वङ्गः स्थिरमानसः ।\n\nवामनासापुटेनैव पूरयेत्प्राणमारुतं ॥ १,२०.११७ ॥\n\nयावत्षोडशमात्रं च कुम्भयेद्द्वादश प्रिये ।\n\nरेचयेद्दशमात्रं च दक्षनासापुटेन च ॥ १,२०.११८ ॥\n\nपुनश्च सूर्यमार्गेण पूरयेत्पूर्ववत्प्रिये ।\n\nकुम्भयित्वा रेचयेच्च वामनासापुटेन च ॥ १,२०.११९ ॥\n\nप्राणायामविधिः प्रोक्तस्त्रिविधो योगिवन्दिते ।\n\nअधमो मध्यमो देवि ह्युत्तमोऽपि यथाक्रमं ॥ १,२०.१२० ॥\n\nप्रोक्तोऽयं अधमस्तस्माद्द्विगुणो मध्यमः स्मृतः ।\n\nउत्तमस्त्रिगुणः प्रोक्तः प्राणायामोऽयमीश्वरि ॥ १,२०.१२१ ॥\n\nयदा तु वामनासायां पूरयेच्चन्द्रमक्षरं ।\n\nध्यायेदमृतवारीशमध्यस्थं क्षीरसन्निभं ॥ १,२०.१२२ ॥\n\nयदा तु दक्षनासायां पूरयेत्सूर्यमक्षरं ।\n\nज्वलज्ज्वलनसङ्काशं नाभिस्थं चिन्तयेत्सदा ॥ १,२०.१२३ ॥\n\nएवं बीजद्वयं ध्यात्वा नासारन्ध्रद्वयेन च ।\n\nपूरयेद्यस्तु मतिमान्नाडीशुद्धिरतो भवेत् ॥ १,२०.१२४ ॥\n\nएवं मासत्रयाभ्यासाद्यथेष्टं वायुधारणं ।\n\nप्रदीप्तो जाठरो वह्निर्नादव्यक्तिश्च जायते ॥ १,२०.१२५ ॥\n\nआरोग्यं प्राप्नुयाद्देवि नित्यमभ्यासयोगतः ।\n\nप्रथमेयं न धर्मः स्याद्द्वितीये कम्पते वपुः ॥ १,२०.१२६ ॥\n\nउत्तिष्ठति तृतीये तु बद्धपद्मासनस्थितेः ।\n\nप्राणायामादिषट्केन प्रत्याहारो भवेच्छिवे ॥ १,२०.१२७ ॥\n\nतद्द्विषट्केन विधिना धारणा तु प्रशस्यते ।\n\nधारणाद्वादशेन स्याद्ध्यानं तद्द्वादशात्मकः ॥ १,२०.१२८ ॥\n\nसमाधिः कथ्यते देवि तेन दृश्यं परात्परं ।\n\nतस्मिन्परापरे धाम्नि क्षीयते कर्मसंचयः ॥ १,२०.१२९ ॥\n\nजन्ममृत्यू न भवतो जरारोगश्च नश्यति ।\n\nयुक्तियुक्तेन योगेन चिरायुश्च सुखी भवेत् ॥ १,२०.१३० ॥\n\nअयुक्त्याभ्यासनाद्धिक्काकर्णरोगशिरोव्यथा ।\n\nश्वासकासादयो रोगा दोषाः स्युर्बहवस्तथा ॥ १,२०.१३१ ॥\n\n<विपरीतकरणीमुद्रा>\n\nसौम्यस्थानात्समायाता द्वाभ्यां चैका तु भुज्यते ।\n\nततस्तृतीयो यः कश्चित्स स्याज्जन्मजरोज्झितः ॥ १,२०.१३२ ॥\n\nप्रज्वलज्ज्वलनाकारो नाभिमध्ये स्थितो रविः ।\n\nतालुमध्ये शशी भाति सुधां वर्षत्यधोमुखः ॥ १,२०.१३३ ॥\n\nतां ग्रसत्यूर्ध्ववदनो भास्करः किरणत्विषा ।\n\nएतस्य विपरीतं यत्करणं विपरीतकं ॥ १,२०.१३४ ॥\n\nकाकचञ्चुवदास्यं च कृत्वा वायुं ससूत्कृतं ।\n\nआदाय नासारन्ध्रेण पुनस्तं श्वसनं त्यजेत् ॥ १,२०.१३५ ॥\n\nशीतलीकरणाख्योऽयं योगस्तु ज्वरपित्तहृत् ।\n\nअमृतं शीतलं तस्य पिबतश्च जरा न हि ॥ १,२०.१३६ ॥\n\nजिह्वया तालुमूलेन प्राणं यः पिबति प्रिये ।\n\nतस्य षण्मासतः सर्वे रोगा नश्यन्ति योगिनः ॥ १,२०.१३७ ॥\n\nरसनामूर्ध्वतः कृत्वा सोमं पिबति यः प्रिये ।\n\nसिद्धिर्मासार्ध आयाति रोगास्तस्य न सन्ति हि ॥ १,२०.१३८ ॥\n\nजिह्वाग्रेण च संपीड्य रसनान्तर्बिलं महत् ।\n\nध्यात्वामृतझरीमम्बां अर्धाब्देन भवेत्कविः ॥ १,२०.१३९ ॥\n\nअमृताप्लाविततनोर्योगिनो वत्सरत्रयात् ।\n\nरेतश्चोर्ध्वं प्रयात्येव सिध्यन्ति ह्यणिमादयः ॥ १,२०.१४० ॥\n\nत्रिविधं गरलं तस्य शरीरे च न संक्रमेत् ।\n\nजरा च मरणं नास्ति दुष्टसत्त्वभयं तथा ॥ १,२०.१४१ ॥\n\n<४. धारणम्>\n\nउक्तासनसमारूढः प्राणायामरतः सदा ।\n\nप्रत्याहारप्रसन्नः सन्नभ्यसेद्धारणं ततः ॥ १,२०.१४२ ॥\n\nचेतसो निश्चलत्वं यद्धारणा सा स्मृता शिवे ।\n\nपृथ्व्यादिपञ्चभूतानां या पृथग्धारणा हृदि ॥ १,२०.१४३ ॥\n\nचतुरश्रा सुवर्णा सलकारा च हृदि स्थिता ।\n\nब्रह्मणा सहिता भूमिर्ध्यातव्या पञ्च नाडिकाः ॥ १,२०.१४४ ॥\n\nप्राणं तत्रैव मनसा धारयेत्सह शांभवि ।\n\nएषा स्तम्भकरी विद्या पृथ्वीजयमवाप्नुयात् ॥ १,२०.१४५ ॥\n\nअर्धचन्द्रप्रतीकाशं कर्पूरहिमनिर्मलं ।\n\nकण्ठस्थानगतं नित्यं सुधाप्लुतवकारयुक् ॥ १,२०.१४६ ॥\n\nजलतत्त्वं च संयुक्तं विष्णुना तत्र धारयेत् ।\n\nप्राणं चित्तेन सहितं ध्यातव्यं पञ्चनाडिकाः ॥ १,२०.१४७ ॥\n\nएषा हि वारुणी विद्या विषपित्तज्वरापहा ।\n\nग्रसने कालकूटस्य मयैव परिकल्पिता ॥ १,२०.१४८ ॥\n\nत्रिकोणं तप्तहेमाभं सरेफं रुद्रदैवतं ।\n\nतालुस्थानगतं ध्यायेद्वह्नितत्त्वं ज्वलत्प्रभं ॥ १,२०.१४९ ॥\n\nतत्रैव पञ्चघटिकाः प्राणं च मनसा सह ।\n\nधारयेन्निहितं योगी ह्येषा वैश्वानरी परा ॥ १,२०.१५० ॥\n\nविषाग्निभीतिसंहर्त्री वातश्लेष्मादिरोगहृत् ।\n\nवर्तुलं नीलमेघाभं भ्रुवोर्मध्ये प्रतिष्ठितं ॥ १,२०.१५१ ॥\n\nसयकारं वायुतत्त्वं नित्यमीश्वरदैवतं ।\n\nतत्रैव नाडिकाः पञ्च प्राणं च मनसा सह ॥ १,२०.१५२ ॥\n\nधारयेद्वायवीयैषा विद्या खगतिदायिनी ।\n\nमृगतृष्णाम्बुसङ्काशं हकारेण समन्वितं ॥ १,२०.१५३ ॥\n\nसदाशिवादिदैवं च ब्रह्मरन्ध्रगतं सदा ।\n\nव्योमतत्त्वं निराकाशं शान्तं सर्वगतं प्रिये ॥ १,२०.१५४ ॥\n\nतत्र प्राणं च संयम्य मनसा सह धारयेत् ।\n\nयावत्स्युः पञ्च घटिका नभोविद्येयमीश्वरि ॥ १,२०.१५५ ॥\n\nकथिता मोक्षदा देवि योगिनां दुःखहारिणी ।\n\nस्तम्भनी पार्थिवी विद्या प्लावनी वारुणी मता ॥ १,२०.१५६ ॥\n\nततो वैश्वानरी विद्या दाहिनीति प्रकीर्तिता ।\n\nवायवी भ्रामणी प्रोक्ता शमनी व्योमरूपिणी ॥ १,२०.१५७ ॥\n\nक्रमशः पञ्चविद्याश्च धारणीयाः पृथक्पृथक् ।\n\nस्वनामकर्मसदृशं फलं ददति योगिनां ॥ १,२०.१५८ ॥\n\nएषा पञ्चविधा देवि धारणा भुवि दुर्लभा ।\n\n<५. ध्यानम्>\n\nतत्त्वेषु निश्चला चिन्ता या तद्ध्यानं प्रकीर्त्यते ॥ १,२०.१५९ ॥\n\nध्यानं द्विधेति विख्यातं सगुणं निर्गुणं प्रिये ।\n\nसगुणं वर्णसहितं निर्गुणं वर्णवर्जितं ॥ १,२०.१६० ॥\n\nलक्षं च वाजपेयानामश्वमेधसहस्रकं ।\n\nसकृद्ध्यानस्य योगस्य कलां नार्हन्ति षोडशीं ॥ १,२०.१६१ ॥\n\nप्रत्यङ्मना बहिर्दृष्टिरृजुः पद्मासनस्थितः ।\n\nध्यानयोगः स विज्ञेयः सद्यः सिद्धिप्रदः शुभः ॥ १,२०.१६२ ॥\n\nमूलाधारे सुवर्णाभे चक्रेऽस्मिन्प्रथमे प्रिये ।\n\nध्यात्वात्मानं च नासाग्रे लक्षयेद्धन्ति किल्बिषं ॥ १,२०.१६३ ॥\n\nस्वाधिष्ठाने च रत्नाभे ह्यात्मानं परिचिन्तयेत् ।\n\nनासाग्रलक्षो दुःखेभ्यो मुच्यते योगिसत्तमः ॥ १,२०.१६४ ॥\n\nबालारुणाभे चात्मानं चक्रेऽस्मिन्मणिपूरके ।\n\nस्मृत्वा नासाग्रदृष्टिः संस्त्रिजगत्क्षोभयेद्यमी ॥ १,२०.१६५ ॥\n\nविद्युन्मालानिभे चक्रेऽनाहते हृदयस्थले ।\n\nप्राणायामेन बहुधा साधिते परमेश्वरि ॥ १,२०.१६६ ॥\n\nआत्मानं चिन्तयेद्यस्तु नासाग्रगतलोचनः ।\n\nभवेद्ब्रह्मसमो योगी वशीकृतमनाः प्रिये ॥ १,२०.१६७ ॥\n\nघण्टिकायां विशुद्धाख्ये स्वर्णचम्पकसन्निभे ।\n\nघ्राणाग्रदृष्टिरात्मानं ध्यात्वानन्दमयो भवेत् ॥ १,२०.१६८ ॥\n\nलम्बिकायां सुधापूर्णे चन्द्रमण्डलमण्डिते ।\n\nनासाग्रदृष्टिरात्मानं ध्यात्वानन्दमयो भवेत् ॥ १,२०.१६९ ॥\n\nभ्रुवोर्मध्येऽञ्जनाकारे ध्यायेदात्मानमीश्वरि ।\n\nजितप्राणो भवेद्योगी योगानन्दमयो भवेत् ॥ १,२०.१७० ॥\n\nनिर्गुणं निरपायं च शिवं शान्तं परात्परं ।\n\nविश्वतैजसं आत्मानं ध्यायेद्भ्रूमध्यलोचनः ॥ १,२०.१७१ ॥\n\nब्रह्मानन्दमयो योगी भवत्येव न संशयः ।\n\nआज्ञाचक्रमिति ख्यातं परे व्योम्नि निरामये ॥ १,२०.१७२ ॥\n\nशिवं आत्मानमाचिन्त्य भवेज्ज्ञानमयो वशी ।\n\nगगनाकारममलं मृगतृष्णाम्बुसन्निभं ॥ १,२०.१७३ ॥\n\nध्यात्वात्मानं सर्वगतं मोक्षं व्रजति संयमी ।\n\nअपानमेढ्रौ नाभिश्च हृदयं घण्टिका तथा ॥ १,२०.१७४ ॥\n\nलम्बिका च भ्रुवोर्मध्यं नभश्च ब्रह्मरन्ध्रकं ।\n\nतव चक्रमिति ख्यातं देयं स्थानं च योगिनां ॥ १,२०.१७५ ॥\n\nधारणा पञ्चघटिका षण्णाडी ध्यानमुच्यते ।\n\nसमाधिर्द्वादशाहं स्यात्प्राणसंयमनात्प्रिये ॥ १,२०.१७६ ॥\n\n<६. समाधिः>\n\nजलसैन्धवयोर्योगादेकत्वं च यथा भवेत् ।\n\nचित्तात्मनोः सामरस्यं समाधिः स तु कथ्यते ॥ १,२०.१७७ ॥\n\nमनः प्रलीयते चान्ते यदा प्राणक्षयो भवेत् ।\n\nसामरस्यं तदा स्याच्च समाधिः स तु कथ्यते ॥ १,२०.१७८ ॥\n\nप्रणष्टाखिलसङ्कल्पो जीवात्मा परमात्मना ।\n\nयदेकत्वं भजेद्देवि समाधिः स तु कथ्यते ॥ १,२०.१७९ ॥\n\nपरापेक्षोज्झितं चित्तमिन्द्रियेषु प्रवर्तते ।\n\nयदा जीवो गतश्चैक्यं तदा नैवेन्द्रियं मनः ॥ १,२०.१८० ॥\n\nशब्दं स्पर्शं च रूपं च रसं गन्धं परं तथा ।\n\nआत्मानं च सुखं दुःखं मानामानं प्रियाप्रिये ॥ १,२०.१८१ ॥\n\nशीताशीतं तथा वातमातपं यो न वेत्ति च ।\n\nन बाध्यते स्वकर्मौघैर्न कैश्चिदपि बाध्यते ॥ १,२०.१८२ ॥\n\nन शस्त्रैर्बाध्यते मन्त्रैर्यन्त्रैस्तन्त्रैर्न गृह्यते ।\n\nनाग्निना न जलेनापि वायुना न च पीड्यते ॥ १,२०.१८३ ॥\n\nअवध्यो देहिभिः सर्वैर्माननीयः सुरैरपि ।\n\nआहारे च विहारे च निद्रायां अवबोधने ॥ १,२०.१८४ ॥\n\nसर्वकर्मसु युक्तः सन्स तत्त्वं वेत्ति योगिनि ।\n\nनिरालम्बं निराकारमनाद्यन्तं निराश्रयं ॥ १,२०.१८५ ॥\n\nअनालयं निष्प्रपञ्चं निष्क्रियं निर्मलं महत् ।\n\nनिश्चलं निर्मलं नित्यं निर्गुणं व्योम चिन्मयं ॥ १,२०.१८६ ॥\n\nसदानन्दमनन्तं च सर्वगं विभु संततं ।\n\nएतद्ब्रह्मपदं तत्त्वं विद्धि त्वं विन्ध्यवासिनि ॥ १,२०.१८७ ॥\n\nअनामये निरालम्बे निरातङ्के महाद्युतौ ।\n\nनिराभासे परे तत्त्वे योगयुक्तः प्रलीयते ॥ १,२०.१८८ ॥\n\nदुग्धे दुग्धं घृते चाज्यमग्नावग्निर्जले जलं ।\n\nक्षिप्तं व्रजेत्तन्मयत्वं तथा ब्रह्मणि लीयते ॥ १,२०.१८९ ॥\n\n<योगाभ्यासफलम्>\n\nमयोदितमिदं सर्वं दिव्यवायुरसायनं ।\n\nयः सेवेत स पुण्यात्मा कृतकृत्यो जगत्त्रये ॥ १,२०.१९० ॥\n\nसर्वयज्ञफलोपेतः स स्नातः सर्वतीर्थके ।\n\nस यशस्वी स योगीन्द्रः स एवामरवन्दितः ॥ १,२०.१९१ ॥\n\nस एव सिद्धः शुद्धश्च मम तुल्यो वरानने ।\n\nतस्मिन्स्निह्यति मे चेतस्तच्चित्तं मे निवासभूः ॥ १,२०.१९२ ॥\n\nसफलं जीवितं तस्य पूतं तदुभयं कुलं ।\n\nतत्पदन्यासमात्रेण धरित्री पावनीकृता ॥ १,२०.१९३ ॥\n\nयत्रोषितं क्षणं तेन पुण्यक्षेत्रं हि सा मही ।\n\nधन्या तज्जनयित्री च पुण्यस्तज्जनकः प्रिये ॥ १,२०.१९४ ॥\n\nतद्दर्शनात्सजीवाः स्युः शूलप्रोतादयः शवाः ।\n\nतद्वाक्येनैव सर्वेऽपि लभन्तेऽपि शुभाशुभं ॥ १,२०.१९५ ॥\n\nतन्मूत्रमलसंस्पर्शाल्लोहा यान्ति सुवर्णतां ।\n\nकिं पुनः कथ्यते देवि मम तुल्यपराक्रमः ॥ १,२०.१९६ ॥\n\nâक्, १, २१\n\n<योगसिद्धिदकुटीनिर्माणविधिः>\n\nश्रीभैरवी ।\n\nकुटी प्रोक्ता त्वया पूर्वं कथं कार्या च कीदृशी ।\n\nतत्र कालं कियच्छंभो वस्तव्यं ब्रूहि मे प्रभो ॥ १,२१.१ ॥\n\nश्रीभैरवः ।\n\nवक्ष्यामि तां कुटीं सम्यक्शृणु त्रिपुरसुन्दरि ।\n\nमेदिनीं उन्नतीकृत्य पुनस्तां सुहृदं प्रिये ॥ १,२१.२ ॥\n\nस्तंभांश्च क्रमशः षट्षट्पङ्क्तिशः स्थापयेदृजून् ।\n\nतुला उपरि चारोप्य दारूणि सुदृढानि च ॥ १,२१.३ ॥\n\nस्थापयेदिष्टकाः पश्चात्सुधया सान्द्रमालिपेत् ।\n\nपरितो वलभिं कृत्वा भित्तिं त्रिवलयां शुभां ॥ १,२१.४ ॥\n\nकुर्यात्कुटीं च तन्मध्ये तृतीयावरणैः पुनः ।\n\nनिखनेच्चतुरश्रं च दशप्रादेशमात्रकं ॥ १,२१.५ ॥\n\nपञ्चप्रादेशमात्रे च त्वधोनिम्नं तथोर्ध्वतः ।\n\nएवं दशवितस्त्याभिरचिन्त्यां तां मनोहरां ॥ १,२१.६ ॥\n\nप्राग्द्वारं बाह्यवलये द्वितीये वलये शिवे ।\n\nयाम्यद्वारं तृतीये तु प्रत्यग्द्वारं विधीयते ॥ १,२१.७ ॥\n\nद्वाराणां च प्रमाणं हि वितस्तिद्वयमुच्यते ।\n\nसकवाटं प्रतिद्वारमच्छिद्रं चार्गलान्वितं ॥ १,२१.८ ॥\n\nसुधाप्रलेपितं कुर्याद्भित्तिं श्लक्ष्णतरं स्थलं ।\n\nदक्षिणे चोत्तरे चैव कुट्यन्तर्वेदिकाद्वयं ॥ १,२१.९ ॥\n\nसार्धत्रयं वितस्तीनां विशालं चायतं दश ।\n\nप्रादेशमात्रं उत्सेधं मध्यं प्रादेशिकत्रयं ॥ १,२१.१० ॥\n\nतत्र गोमयसम्भूतं भस्म वस्त्रेण गालितं ।\n\nपूरयेच्च कुटीभित्तौ चित्रं बहु सुविस्तरं ॥ १,२१.११ ॥\n\nभैरवं कालमेघाभं ज्वलदूर्ध्वशिरोरुहं ।\n\nफालाक्षं वक्रदंष्ट्रं च नागकुण्डलमण्डितं ॥ १,२१.१२ ॥\n\nनागयज्ञोपवीतं च किङ्किणीमुण्डमालिनं ।\n\nदिगम्बरं तु काकोटीभूषिताङ्घ्रिशिरोरुहं ॥ १,२१.१३ ॥\n\nहारकेयूरकटकमुद्रिकादिविभूषितं ।\n\nदशहस्तं च डमरुमङ्कुशं खड्गशूलकं ॥ १,२१.१४ ॥\n\nवरदं सव्यहस्ताब्जैर्नागं पाशं च घण्टिकां ।\n\nमधुपत्रं भयहरं बिभ्राणं वामबाहुभिः ॥ १,२१.१५ ॥\n\nकृष्णाङ्गरागमालाढ्यं सर्वव्याधिविनाशनं ।\n\nव्याधिभूताहिशत्रुघ्नं क्ष्वेलादिभयनाशनं ॥ १,२१.१६ ॥\n\nततो मृत्युञ्जयं शान्तं वटुकं विलिखेत्प्रिये ।\n\nपारदेन्दुहिमश्वेतं बालं द्विभुजशोभितं ॥ १,२१.१७ ॥\n\nकिङ्किणीमालया बद्धकर्णनूपुरशोभितं ।\n\nबालं कुण्डलसच्छोभं त्रिनेत्रं नग्नरूपिणं ॥ १,२१.१८ ॥\n\nश्वेतमाल्यानुलेपं च पूर्णपात्रं च वामतः ।\n\nदण्डं दक्षिणहस्तेन दधानं मृत्युनाशनं ॥ १,२१.१९ ॥\n\nमायाबीजं च वटुकं ह्येनं प्रथममुच्चरेत् ।\n\nआपदुद्धारणायेति लिखेत्पञ्चाक्षरद्वयं ॥ १,२१.२० ॥\n\nवटुकायेति मायां च वटुकस्य मनुः स्मृतः ।\n\nमूर्तिद्वयोरयं मन्त्रः कथितः सुरवन्दिते ॥ १,२१.२१ ॥\n\nमन्त्रस्यास्य च यद्यन्त्रं तद्यन्त्रं तत्र संलिखेत् ।\n\nरमां च भुवनेशीं च कामं चिन्तामणिं क्रमात् ॥ १,२१.२२ ॥\n\nकर्णिकायां लिखेत्पूर्वं वटुकायेति वीप्सितं ।\n\nअष्टपत्रे लिखेच्छेषाण्यक्षराण्यष्टपत्रके ॥ १,२१.२३ ॥\n\nबहिः षोडशपत्रेषु विलिखेत्षोडश स्वरान् ।\n\nद्वात्रिंशद्दलके कादिसान्तद्वात्रिंशदक्षरान् ॥ १,२१.२४ ॥\n\nअन्ये दले हलक्षांश्च विलिखेद्भूपुरं बहिः ।\n\nआपदुद्धारणं यन्त्रमपमृत्युनिवारणं ॥ १,२१.२५ ॥\n\nरक्षाकरं ग्रहार्तानां सर्वेषां प्राणिनामपि ।\n\nस्त्रीवश्यं राजवश्यं च पुंवश्यं पशुवश्यकं ॥ १,२१.२६ ॥\n\nनानासिद्धिप्रदं नित्यं सर्वरोगविषापहं ।\n\nहारकेयूररुचिरं कान्त्या विश्वविमोहनं ॥ १,२१.२७ ॥\n\nमहामृत्युञ्जयं देवं भावयेन्मृत्युजिद्भवेत् ।\n\nएवं द्वितीयवर्गस्य तृतीयं पञ्चमेन च ॥ १,२१.२८ ॥\n\nस्वरेण बिन्दुना युक्तं सोन्तं साध्यपदं ततः ।\n\nरक्षशब्दयुगं पश्चात्पूर्वं बीजत्रयं पुनः ॥ १,२१.२९ ॥\n\nप्रतिलोमं समुच्चार्य मन्त्रं मृत्युञ्जयं जपेत् ।\n\nतारं मध्ये ससाध्याख्यं दिग्दले भं समालिखेत् ॥ १,२१.३० ॥\n\nआग्नेयादिदलेष्वन्त्यमक्षरं क्रमशो लिखेत् ।\n\nबाह्ये भूपुरमालिख्य दिक्षु सान्द्रं समालिखेत् ॥ १,२१.३१ ॥\n\nचतुष्कोणे ठकारं च यन्त्रं मृत्युञ्जयात्मकं ।\n\nअपमृत्युज्वरव्याधिक्ष्वेलमोहविनाशनं ॥ १,२१.३२ ॥\n\nतत्र चिन्तामणिं देवं चिन्तितार्थप्रदं लिखेत् ।\n\nनीलप्रवालरुचिरं त्रिणेत्रं रुचिराननं ॥ १,२१.३३ ॥\n\nपाशारुणोत्पलं वामे दक्षे शूलकपालकौ ।\n\nदधानं इन्दुमकुटं ध्यायेदर्धाम्बिकेश्वरं ॥ १,२१.३४ ॥\n\nवह्निप्रथमवर्गादिषमरेफाः क्रमात्ततः ।\n\nप्राणसद्यान्तसहितः षष्ठस्वरसबिन्दुकः ॥ १,२१.३५ ॥\n\nइदं चिन्तामणेर्मन्त्रं चिन्तितार्थप्रदं शुभं ।\n\nषोडशस्वरसंवीतं चिन्तामणिमभीष्टदं ॥ १,२१.३६ ॥\n\nठकारावेष्टितं कुर्याज्ज्वरापस्मृतिमृत्युहं ।\n\nततश्च शारदादेवीं आलिखेत्सिद्धिदायिनीं ॥ १,२१.३७ ॥\n\nशङ्खकुन्देन्दुधवलां मकुटेन्दुकलाधरां ।\n\nसुधाकुम्भं वराक्षस्रक्संविन्मुद्रां करांबुजैः ॥ १,२१.३८ ॥\n\nबिभ्राणां श्वेतवसनां मौक्तिकाभरणोज्ज्वलां ।\n\nवाग्बीजं भुवनेशीं च वदवाक्यद्वयं ततः ॥ १,२१.३९ ॥\n\nवाग्वादिनीं ससम्बुद्धिं अग्निपत्नीं समुच्चरेत् ।\n\nएष श्रीमातृकामन्त्रः प्रोक्तः सारस्वतप्रदः ॥ १,२१.४० ॥\n\nआदिबीजद्वयं हित्वा शेषं पूर्ववदुच्चरेत् ।\n\nदशार्णशारदामन्त्रो वाग्विलासप्रदायकः ॥ १,२१.४१ ॥\n\nवियद्वर्णसुकारं च सद्यान्तं सविसर्गकं ।\n\nकर्णिकायां लिखेत्पूर्वं किञ्जल्केषु स्वरानपि ॥ १,२१.४२ ॥\n\nअष्टच्छदेष्वष्टवर्गान्यशहाद्यैः परैस्त्रिभिः ।\n\nकाद्यैश्च पञ्चभिर्वर्णैरष्टवर्गाः समीरिताः ॥ १,२१.४३ ॥\n\nलिखेद्भूपुरकोणेषु ठकारान्दिक्षु विन्यसेत् ।\n\nइदं हि मातृकायन्त्रं विषमृत्युगदापहं ॥ १,२१.४४ ॥\n\nअघोरं विलिखेद्देवि नीलजीमूतसन्निभं ।\n\nक्रूरदंष्ट्रं त्रिणेत्रं च नागेन्द्राष्टविभूषितं ॥ १,२१.४५ ॥\n\nरक्ताङ्गरागवसनं रक्तमालाविराजितं ।\n\nपरश्वथुं च डमरुं खड्गं खेटं इषुं धनुः ॥ १,२१.४६ ॥\n\nत्रिशूलं पूर्णपात्रं च बिभ्राणं चाष्टबाहुभिः ।\n\nभुवनेशीं स्फुरद्वन्द्वं ततः प्रस्फुरवीप्सितं ॥ १,२१.४७ ॥\n\nघोरं ततोऽघोरतरं तनुरूपं चटद्वयं ।\n\nप्रकटद्विगुणं चैव कहशब्दयुगं ततः ॥ १,२१.४८ ॥\n\nवमशब्दद्वयं देवि बन्धशब्दं च वीप्सितं ।\n\nघातयद्वितयं देवि कवचं च फडन्तकं ॥ १,२१.४९ ॥\n\nएकोत्तरोऽयं पञ्चाशदर्णोऽघोरः स्मृतो मनुः ।\n\nवश्यार्थं तप्तहेमाभं पूर्वोक्ताकृतिसंयुतं ॥ १,२१.५० ॥\n\nमुक्तौ मृत्युञ्जयार्थे तु श्वेतं पूर्वोक्तविग्रहं ।\n\nसर्वार्थसिद्धिदं शान्तमघोरास्त्रं लिखेत्प्रिये ॥ १,२१.५१ ॥\n\nमायाबीजं ससाध्यं स्यान्मध्ये च स्वरसंयुतं ।\n\nतद्बहिःकेसरेष्वेवं विलिखेदष्टवर्गकं ॥ १,२१.५२ ॥\n\nततस्त्वष्टदले मन्त्रवर्णान्गुणमितान्लिखेत् ।\n\nअग्रशेषेषु तद्वत्तत्षट्कोणे कवचास्त्रकौ ॥ १,२१.५३ ॥\n\nतद्बहिर्भूपुरं लेख्यं एनदाघोरयन्त्रकं ।\n\nस्फुरद्वयावृतं मध्ये शक्तिबीजं लिखेत्ततः ॥ १,२१.५४ ॥\n\nषट्कोणे प्रस्फुरयुगं ततश्चाष्टदले क्रमात् ।\n\nषड्भिश्चतुर्भिर्वेदैश्च रसैर्वस्त्रैश्च गोपदैः ॥ १,२१.५५ ॥\n\nऋतुभिः शिष्टमन्त्रार्णैरमीभिर्विलिखेत्ततः ।\n\nषट्कोणे वह्निचास्त्राभ्यां उद्धृतं वीतकोणकं ॥ १,२१.५६ ॥\n\nभूपुरेणावृतं यन्त्रमघोरं विलिखेत्प्रिये ।\n\nव्यालारिचोरक्षुद्रापस्मारभूतग्रहापहं ॥ १,२१.५७ ॥\n\nअथो महागणपतिं लिखेद्विद्रुमसन्निभं ।\n\nकोटीरचन्द्रशकलं गजास्यं लोचनत्रयं ॥ १,२१.५८ ॥\n\nतुन्दिलं रक्तवसनं रक्तमालानुलेपनं ।\n\nदशदोर्दण्डसुभगं वामोरुस्थितयोषितं ॥ १,२१.५९ ॥\n\nहारकेयूरकटकमुद्रिकाकुण्डलोज्ज्वलं ।\n\nफलपूरं गदां इक्षुकोदण्डं च त्रिशूलकं ॥ १,२१.६० ॥\n\nचक्रं सरसिजं पाशमुत्पलं शालिमञ्जरीं ।\n\nस्वदन्ततुण्डया रत्नकलशं दशभिः करैः ॥ १,२१.६१ ॥\n\nबिभ्राणं पद्मकरया वामोरुस्थितया श्रिया ।\n\nआलिङ्गितं भक्तलोकचिन्तितार्थसुरद्रुमं ॥ १,२१.६२ ॥\n\nप्रणवं कमलां मायां कामराजं वसुंधरां ।\n\nक्रमाद्गणपतेर्बीजं महागणपतिं ततः ॥ १,२१.६३ ॥\n\nचतुर्थ्यन्तं ससंबुद्धिं वरं च वरदं तथा ।\n\nततः सर्वजनं मे च वशमानय शब्दकं ॥ १,२१.६४ ॥\n\nअग्निपत्नीं समालिख्य चाष्टाविंशतिवर्णकं ।\n\nमन्त्रं महागणपतेर्मृत्युदारिद्र्यनाशनं ॥ १,२१.६५ ॥\n\nत्रिकोणे बीजमालिख्य सतारे च गणेशितुः ।\n\nदिक्षु श्रीशक्तिमदनभूबीजानि बहिर्लिखेत् ॥ १,२१.६६ ॥\n\nषट्कोणे बीजषट्कं च तत्संधिष्वङ्गमन्त्रकं ।\n\nततोऽष्टदलमध्येषु मन्त्राणि गणशो लिखेत् ॥ १,२१.६७ ॥\n\nअन्त्याक्षरे चान्त्यदले मातृकामनुलोमतः ।\n\nलेखे च प्रतिलोमेनाङ्कुशपाशावृतं ततः ॥ १,२१.६८ ॥\n\nभूमन्दिरेण सुभगं यन्त्रं गणपतेः शुभं ।\n\nगजान्तं श्रीपदं दिव्यमायुष्यारोग्यवर्धनं ॥ १,२१.६९ ॥\n\nएतानि यन्त्रजालानि कुट्यन्तर्देवता लिखेत् ।\n\nकुटीभित्तिबहिर्भागे भैरवं वर्णमालिखेत् ॥ १,२१.७० ॥\n\nअसिताङ्गं रुरुं चण्डं क्रोधमुन्मत्तभैरवं ।\n\nकपालिनं भीषणं च संहारं भैरवं क्रमात् ॥ १,२१.७१ ॥\n\nद्वितीयावरणस्यान्तर्भित्तावेकादश क्रमात् ।\n\nरुद्रांस्त्रिलोचनांश्चन्द्रकलाजूटजटान्लिखेत् ॥ १,२१.७२ ॥\n\nतद्बाह्ये नव नाथांश्च नव सिद्धांश्च षोडश ।\n\nसनत्कुमारसनकसनन्दादीन्लिखेत्ततः ॥ १,२१.७३ ॥\n\nतृतीयावरणस्यान्तर्भित्तौ ब्राह्म्यादिमातरः ।\n\nचतुःषष्टिश्च योगिन्यो लेखनीया यथाविधि ॥ १,२१.७४ ॥\n\nतद्भित्तिबाह्ये देवेन्द्रमुखा दिक्पतयः क्रमात् ।\n\nग्रहाश्च चन्द्रसूर्याद्या अश्विन्याद्याश्च तारकाः ॥ १,२१.७५ ॥\n\nमेषाद्या राशयो लेख्याः सालङ्काराश्च सायुधाः ।\n\nकुटीद्वारविपार्श्वे च गणेशं भैरवं लिखेत् ॥ १,२१.७६ ॥\n\nद्वितीयावरणद्वारपार्श्वे द्वौ शङ्खपद्मकौ ।\n\nगरुत्मन्तं हनूमन्तं तृतीयावरणस्य च ॥ १,२१.७७ ॥\n\nद्वारस्य पार्श्वयोर्देवि विलिखेद्भयभञ्जनौ ।\n\nयस्मिन्देशे कुटी दिव्या कल्पिता योगिसत्तमैः ॥ १,२१.७८ ॥\n\nदेशो धन्यतरः श्लाघ्यः पुण्यक्षेत्रं च पावनं ।\n\nतत्रत्याश्च प्रजा धन्याः स्फीतार्थाः पुण्यकर्मिणः ॥ १,२१.७९ ॥\n\nराष्ट्रं सुभिक्षं आरोग्यं अनामयसुखावहं ।\n\nईतिहीनं कालवृष्टिसहितं धान्यसङ्कुलं ॥ १,२१.८० ॥\n\nतस्करोपद्रवव्याघ्रसर्पादिभयवर्जितं ।\n\nतत्र तीर्थानि सर्वाणि गङ्गादीनि वसन्ति च ॥ १,२१.८१ ॥\n\nइन्द्रादयोऽपि विबुधाः सूर्यचन्द्रादयो ग्रहाः ।\n\nयोगिन्यो भैरवाः सिद्धा गणेशगुहमातरः ॥ १,२१.८२ ॥\n\nतत्रस्थस्य महीपस्य जयार्थावाप्तिरायुषः ।\n\nसम्भवेच्चक्रवर्तित्वं पुनर्नित्योत्सवोज्ज्वलं ॥ १,२१.८३ ॥\n\nवन्ध्यानां पुत्रसम्पत्तिः कुटीसंदर्शनाद्भवेत् ।\n\nकुष्ठापस्मारभूतादिमहाव्याधिविनाशनं ॥ १,२१.८४ ॥\n\nकुटीगता भवेयुस्ते ये सेवन्ते रसायनं ।\n\nसिद्धिं यान्ति सुखेनैव देवानामपि दुर्लभां ॥ १,२१.८५ ॥\n\n<अमरीकल्पः>\n\nदेवि चित्रं प्रवक्ष्यामि दिव्यं गुह्यतमं शिवं ।\n\nअमरीकल्पमनघं सुलभं निजदेहजं ॥ १,२१.८६ ॥\n\nअणिमाद्यष्टकैश्वर्यदेहलोहादिसिद्धिदं ।\n\nवमनादिविशुद्धाङ्गो लवणाम्लविवर्जितः ॥ १,२१.८७ ॥\n\nकुटीगतस्तु देवेशि शिवतोयमुदारधीः ।\n\nस्थूलस्य कतकस्यैव दारुणा पानपात्रकं ॥ १,२१.८८ ॥\n\nकुर्याच्च त्रिफलां पिष्ट्वा लेपयेच्चषकान्तरे ।\n\nकर्षं शिवाम्बुना रात्रौ पात्रं चाधोमुखं प्रिये ॥ १,२१.८९ ॥\n\nस्थापयित्वा पुनः प्रातराद्यन्तं प्रस्रवं त्यजेत् ।\n\nमध्यधाराश्च तत्पात्रे क्षिपेत्तत्त्रिफलां ततः ॥ १,२१.९० ॥\n\nलोडयेदमरीयुक्तं पिबेत्प्रागाननः सदा ।\n\nइष्टदेवान्गुरून्वृद्धान्नत्वार्चितगणेश्वरः ॥ १,२१.९१ ॥\n\nमिताहारो युक्तचेष्टो वातातपविवर्जितः ।\n\nएकमण्डलमात्रेण बाह्यान्तः शुचिभाग्भवेत् ॥ १,२१.९२ ॥\n\nमण्डलेन द्वितीयेन सर्वकुष्ठविनाशनं ।\n\nमण्डलेन तृतीयेन चतुर्विधविषापहं ॥ १,२१.९३ ॥\n\nमण्डलेन चतुर्थेन नालिकेराम्बुवद्भवेत् ।\n\nआत्मतोयं पञ्चमेन मलदौर्गन्ध्यनाशनं ॥ १,२१.९४ ॥\n\nषष्ठमण्डलयोगेन देहदौर्गन्ध्यनाशनं ।\n\nसप्तमण्डलयोगेन भवेदिन्द्रियपाटवं ॥ १,२१.९५ ॥\n\nततोऽष्टमे मण्डले तु रजनीचूर्णकर्षयुक् ।\n\nसेवेत शिवतोयं च यावद्द्विः सप्तमण्डलं ॥ १,२१.९६ ॥\n\nवलीपलितहीनः स्यान्महाविषभयोज्झितः ।\n\nमण्डले पञ्चदशके कर्षांशौ शृङ्गगन्धकौ ॥ १,२१.९७ ॥\n\nशिवतोयेन सम्मिश्रं प्रपिबेदेकविंशतिं ।\n\nमण्डलं च तदन्ते स्यात्सिद्धिभाग्देहलोहयोः ॥ १,२१.९८ ॥\n\nद्वाविंशन्मण्डले देवि चाभ्रकं वरया युतं ।\n\nएवं भजेद्यमी यावदष्टाविंशतिमण्डलं ॥ १,२१.९९ ॥\n\nमत्तहस्तिबलोपेतो गृध्रदृष्टिरनामयः ।\n\nएकोनत्रिंशति प्राप्ते मण्डले वरया युतां ॥ १,२१.१०० ॥\n\nसकान्तचूर्णविमलां गोधामपि पिबेत्प्रिये ।\n\nपञ्चत्रिंशन्मण्डलान्तं वज्रकायो भवेन्नरः ॥ १,२१.१०१ ॥\n\nषट्त्रिंशन्मण्डलादि स्वर्णधात्रीरजोऽन्वितं ।\n\nआत्मगोधान्वितं पेयं तत्तु यावद्द्व्यधिकं ॥ १,२१.१०२ ॥\n\nचत्वारिंशन्मण्डलान्तं सशरीरः खगो भवेत् ।\n\nत्रिचत्वारिंशन्मण्डले तु प्राप्ते पारदसंयुतं ॥ १,२१.१०३ ॥\n\nवरायुतं पिबेदूनपञ्चाशन्मण्डलावधिः ।\n\nअणिमादिगुणोपेतो वज्रकायश्च खेचरः ॥ १,२१.१०४ ॥\n\nसिद्धैर्युक्तो निरातङ्को निरपायो निरञ्जनः ।\n\nयदृच्छया सर्वलोके विहरत्येव सर्वदा ॥ १,२१.१०५ ॥\n\nआरभ्य प्रथमं देवि मण्डलान्नित्यमाचरेत् ।\n\nआत्मतोयेन धुत्तूररसेन परिलोडयेत् ॥ १,२१.१०६ ॥\n\nभस्म तेनैव सर्वाङ्गमसकृत्परिमर्दयेत् ।\n\nअन्यकालसमायातं आत्मतोयं विशेषतः ॥ १,२१.१०७ ॥\n\nमूर्ध्नि नासापुटे कर्णे दृशि पादकरद्वये ।\n\nशीलयेत्सततं देवि शुद्धदेहो भवेन्नरः ॥ १,२१.१०८ ॥\n\nकदाचिदप्यात्मगोधां भूमौ न विसृजेत्प्रिये ।\n\nअमरीसेविनः पुंसः शिवतोयेन जायते ॥ १,२१.१०९ ॥\n\nसर्वलोहं च कनकं दिव्यं मनुजदुर्लभं ।\n\nविजयासहितां गोधां प्रतिवासरमापिबेत् ॥ १,२१.११० ॥\n\nâक्, १, २२\n\n<वन्दाककल्पः>\n\nवन्दाको द्विविधः प्रोक्तः पुरुषस्त्रीविभेदतः ।\n\nखर्जूरीपत्रवत्पत्रः पुरुषः सर्वसिद्धिदः ॥ १,२२.१ ॥\n\nस्त्रीसंज्ञस्तु गुणैरल्पो वृत्तपत्रः प्रतापवान् ।\n\nवन्दाकः पादपरुहः शिखरी तरुरोहिणी ॥ १,२२.२ ॥\n\nवृक्षादनी कामिनी च वृक्षरुग्बन्धबन्धकं ।\n\nवन्दाकस्तिक्ततुवरः कफपित्तश्रमापहः ॥ १,२२.३ ॥\n\nवश्यादिसिद्धिदो वृष्यो विषघ्नश्च रसायनं ।\n\n<वन्दाकाहरणविधिः>\n\nकृतोपवासः सुस्नातो रक्तमाल्यानुलेपनः ॥ १,२२.४ ॥\n\nमुक्तकेशाम्बरो भूत्वा रात्रौ संयतमानसः ।\n\nवृक्षं प्रदक्षिणं कृत्वा गन्धपुष्पाक्षतादिभिः ॥ १,२२.५ ॥\n\nपूजाद्रव्यैः समभ्यर्च्य बलिं दध्योदनैः किरेत् ।\n\nचिन्तामणिं नृसिंहं च मनुमष्टोत्तरं शतं ॥ १,२२.६ ॥\n\nजप्त्वा खड्गेन संछिद्य वन्दाकं विधिनाहरेत् ।\n\nवन्दाकानां तु सर्वेषां विधिरेष उदाहृतः ॥ १,२२.७ ॥\n\nअश्विन्यां शुचिरश्वत्थवन्दाकं विधिनाहृतं ।\n\nक्षीरेण पिष्टमालोड्य पिबेदश्वबलो भवेत् ॥ १,२२.८ ॥\n\nतथैवाश्वत्थवन्दाकमुपरागेऽर्कचन्द्रयोः ।\n\nनृसिंहमन्त्रं प्रजपन्खड्गेनाच्छिद्य चाहरेत् ॥ १,२२.९ ॥\n\nघृष्ट्वांभसा प्रकोष्ठेण लिप्त्वा गोरोचनान्वितं ।\n\nविधाय तिलकं पश्येत्सर्ववश्यो भवेद्ध्रुवं ॥ १,२२.१० ॥\n\nन्यग्रोधस्य तु वन्दाकमश्विन्यां विधिनाहरेत् ।\n\nसूत्रेण बन्धयेद्धस्ते ह्यदृश्यो जायते नरः ॥ १,२२.११ ॥\n\nसर्ववश्यं भवेत्क्षीरैः पिष्ट्वा पाने गदाञ्जयेत् ।\n\nअश्विन्यां तु शिरीषस्य वन्दाकं विधिनाहरेत् ॥ १,२२.१२ ॥\n\nसूत्रेण बन्धयेद्धस्ते वीर्यस्तम्भो भवेद्ध्रुवं ।\n\nअश्विन्यामाहरेद्धीमान्पलाशस्य तु बन्धकं ॥ १,२२.१३ ॥\n\nहस्ते बद्ध्वा स्पृशेद्यस्तु सा नारी वशगा भवेत् ।\n\nअङ्कोलबन्धं अश्विन्यां करे बद्ध्वा जगत्प्रियः ॥ १,२२.१४ ॥\n\nभरण्यां कुशवन्दाकं गृहीत्वा शुभयोगतः ।\n\nबध्नीयाद्दक्षिणे हस्ते तेनादृश्यो भवेन्नरः ॥ १,२२.१५ ॥\n\nभरण्यां फल्गुवन्दाकं धान्यराशौ विनिक्षिपेत् ।\n\nतेन वै धान्यवृद्धिः स्यान्नात्र कार्या विचारणा ॥ १,२२.१६ ॥\n\nभरण्यां बदरीणां च वन्दाकं विधिनाहरेत् ।\n\nबन्धयेद्दक्षिणे हस्ते संलभेदीप्सितं फलं ॥ १,२२.१७ ॥\n\nकृत्तिकायां तु कतकवन्दाकं विधिनाहरेत् ।\n\nवर्तिमध्ये क्षिपेत्तं च तेन संगृह्य कज्जलं ॥ १,२२.१८ ॥\n\nस्त्रीणामञ्जनमात्रेण पतिर्वश्यो भवेद्ध्रुवं ।\n\nकृत्तिकायां शुचिर्भूत्वा जम्बूवन्दाकं आहरेत् ॥ १,२२.१९ ॥\n\nक्षीरेण पिष्टं तत्कल्कं पीत्वा रोगैर्विमुच्यते ।\n\nरोहिण्यां तिन्त्रिणीकस्य वन्दाकं विधिनाहरेत् ॥ १,२२.२० ॥\n\nबद्ध्वा हस्ते स्पृशेद्यं यं सर्ववश्यो भवेन्नरः ।\n\nतिमिरादिषु शस्तं तदसाध्यं घृतमञ्जनात् ॥ १,२२.२१ ॥\n\nक्षौद्रघृष्टेन तेनैव कृतं चक्षुष्यमञ्जनं ।\n\nबन्धकं उदुम्बरभवं रोहिण्यां गृह्य वलयकं कुर्यात् ।\n\nतद्वलयोपरि विनिहितभाण्डस्थितमोदकं क्षयं नैति ॥ १,२२.२२ ॥\n\nअश्वत्थस्य तु वन्दाकं रोहिण्यां विधिनाहरेत् ॥ १,२२.२३ ॥\n\nगृहे स्थिते च वन्दाके नित्यैश्वर्यं प्रजायते ।\n\nकतकस्य तु वन्दाकं रोहिण्यां विधिनाहरेत् ॥ १,२२.२४ ॥\n\nअञ्जने नेत्रयुगले निधिं पश्यति निश्चितं ।\n\nतदेव बन्धयेद्धस्ते सर्ववश्यो भवेद्ध्रुवं ॥ १,२२.२५ ॥\n\nउदुम्बरस्य वन्दाकं रोहिण्यां विधिनाहरेत् ।\n\nहस्ते बद्ध्वा निहन्त्याशु ज्वरं चातुर्थिकं प्रिये ॥ १,२२.२६ ॥\n\nरोहिण्यां मातुलुङ्गस्य बन्धकं तु समाहरेत् ।\n\nधारयेद्दक्षिणे कर्णे जगद्वश्यकरं परं ॥ १,२२.२७ ॥\n\nरोहिण्यां बिल्ववन्दाकं करे बद्ध्वा जगत्प्रियः ।\n\nमृगशीर्षे शिरीषस्य वन्दाकं सम्यगाहृतं ॥ १,२२.२८ ॥\n\nहस्ते बद्ध्वा स्पृशेन्नारीं नरं वा वशयेद्ध्रुवं ।\n\nमृगशीर्षे तु वन्दाकं तिन्त्रिणीवृक्षसम्भवं ॥ १,२२.२९ ॥\n\nक्षीरेण पिष्ट्वा प्रपिबेददृश्यो जायते नरः ।\n\nतद्दध्ना यः पिबेत्प्रातः सर्वव्याधिहरो भवेत् ॥ १,२२.३० ॥\n\nमहिषीतक्रपिष्टेन तेन सर्वाङ्गलेपनं ।\n\nकृत्वा वह्निगतो यस्तु वह्निना च न दह्यते ॥ १,२२.३१ ॥\n\nतिन्त्रिणीकस्य वन्दाकं गृहे यस्य प्रतिष्ठितं ।\n\nतस्य चोरभयं नास्ति करे द्यूतजयो भवेत् ॥ १,२२.३२ ॥\n\nउदुम्बरस्य वन्दाकं मृगशीर्षे समाहरेत् ।\n\nहस्ते बद्ध्वा स्पृशेन्नारीं सा नारी वशगा भवेत् ॥ १,२२.३३ ॥\n\nस्त्रीणां हस्ते तु बध्नीयादन्नमध्ये विनिक्षिपेत् ।\n\nजायते चान्नवृद्धिस्तु नात्र कार्या विचारणा ॥ १,२२.३४ ॥\n\nन्यग्रोधस्य तु वन्दाकं मृगशीर्षे समाहरेत् ।\n\nबध्नीयाद्दक्षिणे हस्ते जनवश्यो भवेद्ध्रुवं ॥ १,२२.३५ ॥\n\nआदाय माटरूषस्य वन्दाकं समुदाहृतं ।\n\nबद्ध्वा हस्ते जनैर्दीव्यन्स्याद्द्यूतेष्वपराजितः ॥ १,२२.३६ ॥\n\nआर्द्रायां तौम्बुरं ग्राह्यं वन्दाकं विधिना हरेत् ।\n\nक्षीरेण प्रपिबेद्यस्तु तस्य स्याल्लोहमोटनं ॥ १,२२.३७ ॥\n\nआर्द्रार्के वा पुष्यरवौ वन्दाकं तुम्बुरोर्हरेत् ।\n\nबध्नीयाद्दक्षिणे हस्ते बाणस्तम्भः प्रजायते ॥ १,२२.३८ ॥\n\nपुनर्वसोर्हृतं वंशवन्दाकं क्षीरपेषितं ।\n\nपीत्वा स्त्रीपुरुषौ वन्ध्यौ प्रसुवाते सुतान्बहून् ॥ १,२२.३९ ॥\n\nनक्तमालस्य वन्दाकमाहरेच्च पुनर्वसौ ।\n\nक्षीरेण पिष्ट्वा प्रपिबेदखिलामयनाशनं ॥ १,२२.४० ॥\n\nतच्चूर्णस्य मात्रेण नश्यन्ति ग्रहराक्षसाः ।\n\nपुष्ये बन्धूकवन्दाकं गृहीत्वा तं निधापयेत् ॥ १,२२.४१ ॥\n\nक्षेत्रमध्ये रिपोस्तत्र सस्यनाशश्च जायते ।\n\nआश्लेषायां कर्णिकारवन्दाकं सम्यगाहृतं ॥ १,२२.४२ ॥\n\nबद्ध्वा हस्ते दृढं तेन स्पृशन्वशति तेजनात् ।\n\nमधूकस्य च वन्दाकमाश्लेषायां समाहरेत् ॥ १,२२.४३ ॥\n\nबन्धयेद्दक्षिणे हस्ते व्याघ्रादिभयनाशनं ।\n\nमघासु मुचुकुन्दस्य वन्दाकं विधिनाहृतं ॥ १,२२.४४ ॥\n\nनिधापयेद्धान्यमध्ये तद्धान्यं त्वक्षयं भवेत् ।\n\nविभीतकस्य वन्दाकं फल्गुन्योः पूर्वयोर्हृतं ॥ १,२२.४५ ॥\n\nस्थापयेद्धान्यमध्येन तदक्षय्यं क्षणाद्भवेत् ।\n\nफल्गुन्योरन्ययोर्हस्तेऽप्ययमेव विधिः स्मृतः ॥ १,२२.४६ ॥\n\nशाकवृक्षस्य वन्दाकं मघायां विधिनाहरेत् ।\n\nधान्यसंचयकृद्द्वारे धान्यवृद्धिश्च जायते ॥ १,२२.४७ ॥\n\nमौञ्जीवृक्षस्य वन्दाकं मघार्के विधिनाहरेत् ।\n\nशिरसा धारयेन्नित्यं तस्य श्रीर्वशमाप्नुयात् ॥ १,२२.४८ ॥\n\nपलाशस्य तु वन्दाकं हस्तर्क्षे विधिनाहरेत् ।\n\nकरे शिरसि बध्नीयाद्व्याघ्रादिग्रहहृद्भवेत् ॥ १,२२.४९ ॥\n\nतिन्दुकस्य च वन्दाकं चित्रायामाहृतं तथा ।\n\nबद्ध्वा हस्ते समस्तानां सध्वधो भवति द्विषां ॥ १,२२.५० ॥\n\nकुटजस्य तु वन्दाकं चित्रायां विधिनाहरेत् ।\n\nबध्नीयाद्दक्षिणे हस्ते दुर्लभं चेप्सितं लभेत् ॥ १,२२.५१ ॥\n\nस्वात्यां लिकुचवन्दाकं गृहीत्वा यत्र वस्तुनि ।\n\nनिधापयति तत्सर्वमक्षयं नात्र संशयः ॥ १,२२.५२ ॥\n\nबब्बूलबन्धकं स्वात्यां बदर्यास्त्वनुराधके ।\n\nबध्नन्यो धारयेद्धस्ते तत्स्पृष्टा स्त्री वशा भवेत् ॥ १,२२.५३ ॥\n\nआहृत्य धात्रीवन्दाकं विशाखायां यथाविधि ।\n\nशुक्तकारस्य भवने विरुद्धस्य निधापयेत् ॥ १,२२.५४ ॥\n\nसर्वं मद्यमपेयं स्यान्मोक्षस्तस्मिन्समुद्धृते ।\n\nअनुराधासु विधिना ऐन्द्रीवन्दाकमाहृतं ॥ १,२२.५५ ॥\n\nधान्यमध्ये विनिक्षिप्तं धान्यमक्षयतां नयेत् ।\n\nज्येष्ठायां आम्रवन्दाकं हृत्वा वेश्यागृहे खनेत् ॥ १,२२.५६ ॥\n\nसा दुर्भगा भवेत्सत्यमुद्धृते मोक्ष उच्यते ।\n\nमूले खदिरवन्दाकं गृहीत्वा विधिपूर्वकं ॥ १,२२.५७ ॥\n\nबद्ध्वा हस्ते नरः क्षिप्रं दुर्भगः सुभगो भवेत् ।\n\nतदेव पिष्टं क्षीरेण पीतं कुष्ठादिनाशनं ॥ १,२२.५८ ॥\n\nमूलार्के गोट्टिकायाश्च वन्दाकं विधिनाहरेत् ।\n\nदक्षिणे बन्धयेद्धस्ते स्त्रीवश्यं भवति ध्रुवं ॥ १,२२.५९ ॥\n\nतदेव शिरसा धार्यं सर्वसिद्धिर्भवेद्ध्रुवं ।\n\nकरवीरस्य वन्दाकं पूर्वाषाढासु साधितं ॥ १,२२.६० ॥\n\nधारयेच्छिरसा युद्धे स भवेदपराजितः ।\n\nपूर्वाषाढासु वन्दाकं बदरीवृक्षसम्भवं ॥ १,२२.६१ ॥\n\nपिबेत्क्षीरेण या वन्ध्या सा बहूंश्च सुतांल्लभेत् ।\n\nकुरवस्य तु वन्दाकं पूर्वाषाढार्कवारके ॥ १,२२.६२ ॥\n\nबन्धयेद्दक्षिणे हस्ते ह्यदृश्यो जायते नरः ।\n\nउत्तराषाढनक्षत्रे ग्राह्यं मन्दारबन्धकं ॥ १,२२.६३ ॥\n\nपलाशबन्धकं वाथ करे बद्ध्वा वशंकरं ।\n\nश्रवणे चित्रकोद्भूतं वन्दाकं प्राप्यते न तु ॥ १,२२.६४ ॥\n\nकङ्कुणीतैलघृष्टेन ताम्रपत्रं च लेपयेत् ।\n\nपुटपाकविधानेन तत्स्वर्णं भवति ध्रुवं ॥ १,२२.६५ ॥\n\nएरण्डस्य तु वन्दाकं श्रवणार्के समाहरेत् ।\n\nबन्धयेद्दक्षिणे हस्ते सदा द्यूतजयो भवेत् ॥ १,२२.६६ ॥\n\nधनिष्ठायां तु बदरीवन्दाकं विधिनाहृतं ।\n\nबद्ध्वा करे स्पृशेद्यं यं स स दासो भवेद्ध्रुवं ॥ १,२२.६७ ॥\n\nहृतं पुन्नागवन्दाकं वारुणेषु यथाविधि ।\n\nक्षीरेण पिष्ट्वा प्रपिबन्महानागबलो भवेत् ॥ १,२२.६८ ॥\n\nनक्तमालस्य वन्दाकं मघार्के विधिनाहरेत् ।\n\nविधिना धारयेद्बाहौ पिशाचानां च दर्शनं ॥ १,२२.६९ ॥\n\nतिन्त्रिणीकस्य वन्दाकं पुन्नर्क्षे विधिनाहरेत् ।\n\nबन्धयेद्दक्षिणे हस्ते नित्यं द्यूतजयो भवेत् ॥ १,२२.७० ॥\n\nपुन्नर्क्षे वंशवन्दाकमदृश्यो जायते करे ।\n\nशिरीषस्य तु वन्दाकमुत्तरे विधिनाहरेत् ॥ १,२२.७१ ॥\n\nकरे शिरसि बध्नीयाद्व्याघ्रादिग्रहहृद्भवेत् ।\n\nमघायां स्थापयेत्क्षेत्रे वन्दाकं मधुकोद्भवं ॥ १,२२.७२ ॥\n\nपक्षिणां मूषिकानां च जायते तुण्डबन्धनं ।\n\nपलाशस्य तु वन्दाकं हस्तर्क्षे विधिनाहरेत् ॥ १,२२.७३ ॥\n\nलिङ्गलेपं प्रकुर्वीत वीर्यस्तम्भो भवेद्ध्रुवं ।\n\nक्षीरेणालोड्य वल्लीकं क्षौद्रं पिष्ट्वा निषेचयेत् ॥ १,२२.७४ ॥\n\nवङ्गं तु सप्तधा देवि तद्वङ्गं रजतं भवेत् ।\n\nपलाशस्य तु वन्दाकं हस्तर्क्षे विधिनाहरेत् ॥ १,२२.७५ ॥\n\nक्षीरेण प्रपिबेद्यस्तु ह्यदृश्यो जायते नरः ।\n\nतिन्दुकस्य च वन्दाकं चित्रायामाहृतं तथा ॥ १,२२.७६ ॥\n\nबद्ध्वा हस्ते समस्तानामवध्यो भवति द्विषां ।\n\nहरीतक्यास्तु वन्दाकं पूर्वभाद्रपदाहृतं ॥ १,२२.७७ ॥\n\nक्षीरेण कल्कितं पीत्वा चरेद्वररुचेः समः ।\n\nउत्तरास्वर्कवन्दाकं हृतं भाद्रपदासु तत् ॥ १,२२.७८ ॥\n\nप्रलेपाद्यैः परं हन्याद्विषं स्थावरजङ्गमं ।\n\nरेवत्यां बोधिवन्दाकलतया कृतकौतुका ॥ १,२२.७९ ॥\n\nवन्ध्यापि लभते गर्भं पीत्वा गोपयसा च तत् ।\n\nरेवत्यां वटवन्दाकं वल्मीकमधुघर्षितं ॥ १,२२.८० ॥\n\nअक्षिदोषेष्वतिश्रेष्ठमक्षरावरणादिषु ।\n\nरेवत्यां वटवन्दाकं गृहीत्वा धारयेद्भुजे ॥ १,२२.८१ ॥\n\nमहानागबलोपेतो महागणश्च जायते ।\n\nसमुद्धृतं विशाखायां वन्दाकं राजवृक्षकं ॥ १,२२.८२ ॥\n\nनिवारयति गेहस्थं वैश्वानरभयं गृहे ।\n\nरोहिण्यां वटवन्दाकं कटिस्थं वीर्यवर्धनं ॥ १,२२.८३ ॥\n\nअश्वत्थभववन्दाकं रेवत्यां गर्भदं स्मृतं ।\n\nविषवृक्षोत्थवन्दाकं पूर्वाषाढोद्धृतं यदि ॥ १,२२.८४ ॥\n\nप्रलिप्तं तनुते भूतपिशाचादिप्रभाषणं ।\n\nचुल्लिकान्तर्गतं कुर्यात्सभक्तां पानसन्ततिं ॥ १,२२.८५ ॥\n\nद्यूते जाम्बववन्दाकं रेवत्यां जयकारकं ।\n\nकुर्यात्कुरववन्दाकं हस्तस्थं बाणवारणं ॥ १,२२.८६ ॥\n\nमधूकवृक्षवन्दाकं धान्यस्थं धान्यवृद्धिदं ।\n\nपलाशतरुवन्दाकं वाक्प्रदं क्षीरसेवितं ॥ १,२२.८७ ॥\n\nवेश्यायां निम्बवन्दाकं गृहान्तर्निहितं यदि ।\n\nवश्यं करोति साश्चर्यं आ जन्ममरणान्तिकं ॥ १,२२.८८ ॥\n\nâक्, १, २३\n\n<विशिष्टा रससंस्काराः>\n\nश्रीभैरवी ।\n\nश्रुतं सर्वं मया देव दिव्यं सर्वरसायनं ।\n\nशंभो तव प्रसादेन कृपांभोधे सुरेश्वर ॥ १,२३.१ ॥\n\nविज्ञापयिष्याम्यपरं सर्वलोकहितङ्करं ।\n\nवृद्धस्त्रीबालषण्ढानां अन्येषां रोगिणामपि ॥ १,२३.२ ॥\n\nरसायनेष्वशक्तानां कथं सौख्यं भवेत्प्रभो ।\n\nसर्वानुग्राहक श्रीमन्तदाज्ञापय भैरव ॥ १,२३.३ ॥\n\nश्रुत्वा देव्याः स्तुतिपरं सर्वलोकहितप्रदं ।\n\nश्रुत्वा मन्दस्मितं देवो जगादेत्थं परं वचः ॥ १,२३.४ ॥\n\nश्रीभैरवः ।\n\nसाधु साधु महाभागे लोकानां जननी यतः ।\n\nतस्माल्लोकहितं पृष्टं तद्वक्ष्याम्यहमीश्वरि ॥ १,२३.५ ॥\n\nरसादिसंस्कारविधिं सर्वरोगनिबर्हणं ।\n\nयथाक्रमं प्रवक्ष्यामि श्रूयतामवधानतः ॥ १,२३.६ ॥\n\nरसेन्द्रो रसराजश्च रसः सूतश्च पारदः ।\n\nशिवबीजं शिवो जैत्रो रसलोहो महारसः ॥ १,२३.७ ॥\n\nरसोत्तमो महातेजाः सूतराट्चपलोऽमृतः ।\n\nधुत्तुरो लोकनाथश्च प्रभुरिन्द्रो भवस्तथा ॥ १,२३.८ ॥\n\nरुद्रतेजाः खेचरश्च रसधातुरचिन्त्यजः ।\n\nअमरो देहदः स्कन्दः स्कन्देशो मृत्युनाशनः ॥ १,२३.९ ॥\n\nदेवो रसायनः श्रेष्ठो यशोदः पावनः स्मृतः ।\n\nप्रोक्ता दिव्यरसाश्चैव त्रयस्त्रिंशच्च नाम च ॥ १,२३.१० ॥\n\nदोषयुक्तः सूतराजो विषमेव वरानने ।\n\nदोषहीनो रसः साक्षादमृतं नात्र संशयः ॥ १,२३.११ ॥\n\nतस्मात्पारदसंस्कारं दोषघ्नं शृणु पार्वति ।\n\nरसाचार्यो भिषक्श्रेष्ठो यतात्माघोरमन्त्रवित् ॥ १,२३.१२ ॥\n\n<रसशोधनसंस्काराः; प्रथमः प्रकारः>\n\nशुभर्क्षे शुभलग्नेषु सुमुहूर्ते सुवासरे ।\n\nपूर्वोक्तवत्सूतपूजां कुर्यादादौ शुचिस्थले ॥ १,२३.१३ ॥\n\nशतं पलानां पञ्चाशत्पञ्चविंशति वा पुनः ।\n\nदश वा पञ्च वा देवि नैतस्मादूनमिष्यते ॥ १,२३.१४ ॥\n\nलोहजे वा शिलोत्थे वा खल्वे सूतं विनिक्षिपेत् ।\n\nकलांशं सूतराजस्य चूर्णेष्टकनिशारजः ॥ १,२३.१५ ॥\n\nजम्बीराम्लेन संमर्द्य तप्तखल्वे दिनं प्रिये ।\n\nक्षालयेदुष्णसौवीरैर्नागदोषो विनश्यति ॥ १,२३.१६ ॥\n\nअङ्कोलेनेन्द्रवारुण्या वङ्गदोषो विनश्यति ।\n\nआरग्वधेन च मलं चित्रके नागदूषणं ॥ १,२३.१७ ॥\n\nकृष्णधूर्तेन चाञ्चल्यं त्रिफलाभिर्विषं हरेत् ।\n\nगिरिदोषं त्रिकटुकैरसह्याग्निस्तु गोक्षुरैः ॥ १,२३.१८ ॥\n\nवङ्गादिसप्तदोषाणां नाशार्थं सप्तवासरं ।\n\nतत्तच्चूर्णैः कलांशैश्च कुमार्या रससंयुतैः ॥ १,२३.१९ ॥\n\nमर्दयित्वा रसं पश्चात्क्षालयेदुष्णकांजिकैः ।\n\nपारदः सकलैर्दोषैर्मुच्यते सप्तकञ्चुकैः ॥ १,२३.२० ॥\n\nवैद्यकर्मणि योज्यश्चेद्रसः स्यात्सर्वरोगहा ।\n\n<द्वितीयः प्रकारः>\n\nदेवदारुमलयजजयावायसतुण्डिका ॥ १,२३.२१ ॥\n\nकुमारीमुसलीवन्ध्याकर्कोटीरससंयुतं ।\n\nसूतं दिनं मर्दयेच्च पुनः पातनयन्त्रके ॥ १,२३.२२ ॥\n\nपातयेद्योजयेत्सूतं शुद्धं वैद्यस्य कर्मणि ।\n\n<तृतीयः प्रकारः>\n\nदग्धं पाषाणचूर्णं च निशाकन्यारसै रसं ॥ १,२३.२३ ॥\n\nमर्दयेद्दिनमेकं च पूर्वयन्त्रे च पातयेत् ।\n\nएवं संस्कारसंशुद्धं योजयेद्वैद्यकर्मणि ॥ १,२३.२४ ॥\n\n<चतुर्थः प्रकारः>\n\nदरदं याममात्रं तु पारिभद्रद्रवैः प्रिये ।\n\nअथवा जम्बीररसैर्मर्दयित्वा तु पाचयेत् ॥ १,२३.२५ ॥\n\nयन्त्रे पातनके देवि दोषकञ्चुकवर्जितः ।\n\n<पञ्चमः प्रकारः>\n\nपुनर्नवारसैः पेष्यं धान्याभ्रं पारदं समं ॥ १,२३.२६ ॥\n\nतप्तखल्वे दिनं कृत्वा वज्रमूषागतं रसं ।\n\nपचेद्भूधरयन्त्रे च पुनः संमर्दयेच्च तं ॥ १,२३.२७ ॥\n\nपूर्वद्रवैर्यथापूर्वं मर्दनं पाचनं पुनः ।\n\nकृत्वैतं दशवारं तं पात्यं पातनयन्त्रके ॥ १,२३.२८ ॥\n\nशुद्धः स्यात्पारदो देवि योज्यो योगे रसायने ।\n\n<षष्ठः प्रकारः>\n\nदशमांशं रसाद्गन्धं तप्तखल्वे विनिक्षिपेत् ॥ १,२३.२९ ॥\n\nवराजम्बीरकन्याग्निद्रवैर्यामं विमर्दयेत् ।\n\nपातयेत्पातनायन्त्रे कुर्यादेवं तु सप्तधा ॥ १,२३.३० ॥\n\nसगन्धकं मर्दनं च पातनं भवति प्रिये ।\n\nशुद्धः स्यात्पारदो देवि योज्यः पारदकर्मणि ॥ १,२३.३१ ॥\n\n<सप्तमः प्रकारः>\n\nतिलतैलैर्माहिषिकैर्मूत्रैर्मद्याम्लकेन च ।\n\nगोमांसैर्हिङ्गुलं पाच्यं लोहपात्रे क्रमाग्निना ॥ १,२३.३२ ॥\n\nसप्ताहं लोहदण्डेन चालयेत्तद्द्रवं मुहुः ।\n\nसार्द्रं मयूरपित्तेन भावयेदातपे दिनं ॥ १,२३.३३ ॥\n\nपातयेत्पातनायन्त्रे दरदं खरवह्निना ।\n\nशुद्धो भवेच्चतुर्यामात्पारदो योगवाहकः ॥ १,२३.३४ ॥\n\n<जारणार्हो वडबानलविडः>\n\nशृणु देवि प्रवक्ष्यामि जारणार्हं बिडं प्रिये ।\n\nचूर्णं कृत्वा दग्धशङ्खं घर्मेऽर्कक्षीरभावितं ॥ १,२३.३५ ॥\n\nकुर्याद्दिनं ततो देवि धूमसारं च भावयेत् ।\n\nदिनं जम्बीरकरसैरातपे चातितीव्रके ॥ १,२३.३६ ॥\n\nचतुर्याममजामूत्रैः षोडशांशं सुवर्चलं ।\n\nयथा सान्द्रत्वमाप्नोति तावत्क्वाथ्यं वरानने ॥ १,२३.३७ ॥\n\nनरमूत्रे षोडशांशे कण्टकारीं समूलकां ।\n\nयावद्घनीभवेत्तावत्क्वाथनीया प्रयत्नतः ॥ १,२३.३८ ॥\n\nतिन्त्रिणीक्षारकासीससर्जक्षाराः शिलाजतु ।\n\nजम्बीरस्य रसैः सर्वं चतुर्यामं पृथक्पृथक् ॥ १,२३.३९ ॥\n\nजेपालं तत्त्वचाहीनं मूलकक्षारसैन्धवं ।\n\nगुञ्जां च टङ्कणं शिग्रुद्रवैर्भाव्यं पृथक्पृथक् ॥ १,२३.४० ॥\n\nजम्बीराणां द्रवैर्भाव्यं शङ्खाद्यं तत्त्रयोदश ।\n\nसर्वं समांशं च दिनमेकीकृत्य तु गालितं ॥ १,२३.४१ ॥\n\nरक्षयेत्सर्वदा ज्ञेयो नाम्ना च वडबानलः ।\n\nसुवर्णादिमलोहानां रत्नानां जारणे तथा ॥ १,२३.४२ ॥\n\nअभ्राद्युपरसानां च योजनीयं प्रयत्नतः ।\n\n<पारदभस्मविधिः; प्रथमः प्रकारः>\n\nशुद्धसूतं शुद्धगन्धं मर्दयेद्गोघृतैः समं ॥ १,२३.४३ ॥\n\nपिण्डीभूतं कुमार्याश्च दलगर्भे निवेशयेत् ।\n\nसम्यक्सूत्रेण संवेष्ट्य तमयस्कान्तसंपुटे ॥ १,२३.४४ ॥\n\nनिरुध्य तं मृदुपुटे त्रिधा पाच्यं पुनः प्रिये ।\n\nआदाय दृढमूषायामन्धयित्वा धमेत्सुधीः ॥ १,२३.४५ ॥\n\nभस्मीभवेत्सूतराजो योज्यो योगे रसायने ।\n\n<द्वितीयः प्रकारः>\n\nछायाशुष्काणि कुर्वीत शाकपक्वफलानि च ॥ १,२३.४६ ॥\n\nमर्दयेदर्कपयसा तेन मूषोदरं लिपेत् ।\n\nअग्रप्रसूतगोजातजरायोः शिषितं रजः ॥ १,२३.४७ ॥\n\nमूषामध्ये क्षिपेत्पश्चात्सूतं गन्धश्च तद्रजः ।\n\nक्षिप्त्वा निरुध्य च धमेद्भस्मीभवति पारदः ॥ १,२३.४८ ॥\n\n<तृतीयः प्रकारः>\n\nवन्ध्या कार्कोटकी काकतुण्डी च कटुतुम्बिका ।\n\nकञ्चुकी नलिका काकमाची वै कालमञ्जरी ॥ १,२३.४९ ॥\n\nकाकजङ्घास्त्विमाः सर्वाः पिष्ट्वा मूषान्तरे क्षिपेत् ।\n\nपूर्वोक्तवन्ध्यामुख्याभिरष्टाभिर्मर्दयेद्रसं ॥ १,२३.५० ॥\n\nतद्रसं लिप्तमूषायां क्षिप्त्वा रुद्ध्वा च भूधरे ।\n\nपचेदेवं चाष्टवारमेवं मूषाप्रलेपनं ॥ १,२३.५१ ॥\n\nमर्दनं धमनं कुर्याद्भूयो भूयः सुरेश्वरि ।\n\nमृतो भवति सूतेन्द्रो योग्यो रोगे रसायने ॥ १,२३.५२ ॥\n\n<चतुर्थः प्रकारः>\n\nनियामकौषधैर्मर्द्यं चतुर्यामं रसं दृढं ।\n\nद्विगुणे गन्धतैले च शनैर्मन्दाग्निना पचेत् ॥ १,२३.५३ ॥\n\nयावत्खोटत्वमाप्नोति तावदेवं पचेद्रसं ।\n\nतत्खोटं संपुटे लौहे क्षिप्त्वा रुन्ध्याद्दृढं सुधीः ॥ १,२३.५४ ॥\n\nपथ्याजलैर्लोहकिट्टं पिष्ट्वा सम्पुटमालिखेत् ।\n\nतस्योर्ध्वं श्रावके काचं कृत्वा नागं विनिक्षिपेत् ॥ १,२३.५५ ॥\n\nस नागो द्रवते यावत्तावदेवं धमेत्प्रिये ।\n\nयावन्न याति काठिन्यं तावन्नैव धमेत्सुधीः ॥ १,२३.५६ ॥\n\nपुनः कठिनतां प्राप्ते धमेत्पूर्वोक्तवन्मुहुः ।\n\nत्रियामधमनादेवं भस्मीभवति पारदः ॥ १,२३.५७ ॥\n\nभस्मीकृते मूलिकाभिर्जारणारहितो रसः ।\n\nदेहे लोहे न योज्यः स्याद्योज्यो भेषजकर्मणि ॥ १,२३.५८ ॥\n\n<पञ्चमः प्रकारः>\n\nद्विगुणे गन्धतैले च शुद्धं सूतं विमर्दयेत् ।\n\nएकाहं तं पुनर्मर्द्यं सर्पाक्षीभृङ्गराडपि ॥ १,२३.५९ ॥\n\nविष्णुक्रान्ता त्र्यहं चैषां रसैः श्लक्ष्णं विमर्दयेत् ।\n\nपचेद्यन्त्रे त्रिसंघट्टे ह्यष्टवारमिति प्रिये ॥ १,२३.६० ॥\n\nकुर्याद्भस्मति सूतेन्द्रो रोगसंघातनाशनः ।\n\n<षष्ठः प्रकारः>\n\nश्वेताङ्कोलस्य मूलोत्थरसैर्मर्द्यस्त्र्यहं रसः ॥ १,२३.६१ ॥\n\nमूषायां निक्षिपेद्रुद्ध्वा पचेद्भूधरयन्त्रके ।\n\nपारदो भस्मतां याति सर्वरोगहरः परः ॥ १,२३.६२ ॥\n\n<सप्तमः प्रकारः>\n\nविष्णुक्रान्तां वेदिकां च काञ्जिकेन विमर्दयेत् ।\n\nतत्कल्केन रसो मर्द्यः सप्तधा मूर्छितोत्थितः ॥ १,२३.६३ ॥\n\nतं रसं श्रावके क्षिप्त्वा सिञ्चयेत्तद्रसैर्मुहुः ।\n\nदीपाग्निना दिनं पच्याद्भस्म स्याल्लवणाकृतिः ॥ १,२३.६४ ॥\n\n<अष्टमः प्रकारः>\n\nकाकोदुंबरिकाक्षीरैर्भावयेत्सोमरामठं ।\n\nपुनः पुनः सप्तधैवं शोषयेन्मर्दयेत्सुधीः ॥ १,२३.६५ ॥\n\nकाकोदुम्बरपञ्चाङ्गं षोडशांशे जले क्षिपेत् ।\n\nयथैकांशोऽवशिष्टः स्यात्तेन तद्धिङ्गु मर्दयेत् ॥ १,२३.६६ ॥\n\nतद्गोलके रसं क्षिप्त्वा मूषायां तं च रोधयेत् ।\n\nभूधरे च पुटेदेवमष्टवारं पुनः पुनः ॥ १,२३.६७ ॥\n\nपुटे पुटे च तद्धिङ्गु दद्यात्सूतो मृतो भवेत् ।\n\n<नवमः प्रकारः>\n\nउरुबूकस्य बीजानि तथापामार्गजानि च ॥ १,२३.६८ ॥\n\nपूर्णयेत्तच्च मूषायां क्षिप्त्वा सूतं ततः क्षिपेत् ।\n\nतदूर्ध्वं पूर्वचूर्णं च सम्यङ्मूषां निरोधयेत् ॥ १,२३.६९ ॥\n\nपचेल्लघुपुटैरेवं चतुर्भिर्भस्मतां व्रजेत् ।\n\n<दशमः प्रकारः>\n\nकुडुहुञ्च्याः कन्दमध्ये कान्तास्तन्यपरिप्लुते ॥ १,२३.७० ॥\n\nरसं क्षिप्त्वा मुखं रुद्ध्वा तन्मज्जकल्कतः सुधीः ।\n\nतं गोमयैः समालिप्य स्वेदयेद्गोमयाग्निना ॥ १,२३.७१ ॥\n\nएवं कृते सप्तवारं रसो भस्मत्वं आप्नुयात् ।\n\n<एकादशः प्रकारः>\n\nअङ्कोलस्य शिफानीरैः सूतं गन्धं समं समं ॥ १,२३.७२ ॥\n\nदिनमेकं मर्दयेच्च मूषागर्भं निरोधयेत् ।\n\nपुटेद्भूधरयन्त्रे च दिनान्ते भस्म जायते ॥ १,२३.७३ ॥\n\n<द्वादशः प्रकारः>\n\nसूतं धान्याभ्रकं तुल्यं मारकौषधिजै रसैः ।\n\nमर्दयेद्दिनमेकं तु तत्कल्कैर्वस्त्रलेपनं ॥ १,२३.७४ ॥\n\nतद्वस्त्रं वर्तिकां कृत्वा धृत्वा दंशेन दीपयेत् ।\n\nतद्द्रुतिं पतितां कांस्ये कृष्णवर्णं च तद्भवेत् ॥ १,२३.७५ ॥\n\nतत्पुनर्मारकैर्मर्द्यं पातनायन्त्रके पचेत् ।\n\nमृतो भवेद्दिनैकेन तद्भस्माखिलरोगहृत् ॥ १,२३.७६ ॥\n\n<त्रयोदशः प्रकारः>\n\nकालधुत्तूरतैलेन मर्दनीयश्च पारदः ।\n\nततो नियामकैर्मर्द्याद्दिनैकं कूर्मयन्त्रके ॥ १,२३.७७ ॥\n\nपाचयेद्भस्मतां याति शुभ्रः स्यात्सर्वरोगहा ।\n\n<चतुर्दशः प्रकारः>\n\nशुद्धसूतादर्धभागं शुद्धं गन्धं विमर्दयेत् ॥ १,२३.७८ ॥\n\nमारकौषधजैर्द्रावैर्दिनं मूषागतं पचेत् ।\n\nयन्त्रे भूधरसंज्ञे च दिनेनैकेन भस्मति ॥ १,२३.७९ ॥\n\n<पञ्चदशः प्रकारः>\n\nसूतमभ्रं वटक्षीरैस्त्रियामं मर्दयेत्प्रिये ।\n\nमूषागर्भे विनिक्षिप्य करीषाग्नौ दिनं पचेत् ॥ १,२३.८० ॥\n\nभस्मीभवति सूतेन्द्रः शुभ्रः सर्वार्तिनाशनः ।\n\n<षोडशः प्रकारः>\n\nमुखीकृते वासिते च पारदे समकाञ्चनं ॥ १,२३.८१ ॥\n\nजारयेत्पूर्वयोगेन ततो गन्धं समं क्षिपेत् ।\n\nदिव्यौषधिद्रवैर्मर्द्यं दिनं मूषाधृतं रसं ॥ १,२३.८२ ॥\n\nदिवानक्तं करीषाग्नौ पचेद्वा तुषवह्निना ।\n\nस्वेदयेत्तं समुद्धृत्य भूयो दिव्यौषधोद्भवैः ॥ १,२३.८३ ॥\n\nबीजैः समांशैः संमर्द्यं चतुर्यामं सुरेश्वरि ।\n\nवज्रमूषागतं धाम्यं भस्मीभवति पारदः ॥ १,२३.८४ ॥\n\nतद्भस्म दिव्यं युञ्जीत सदा रोगे रसायने ।\n\n<सप्तदशः प्रकारः>\n\nस्वजीर्णे पारदे स्वर्णं सममम्लेन मर्दयेत् ॥ १,२३.८५ ॥\n\nपिष्टीभूतं काञ्जिकेन प्रक्षाल्यादाय तां पुनः ।\n\nपिष्ट्यर्धं शुद्धगन्धं च तदर्धं टङ्कणं क्षिपेत् ॥ १,२३.८६ ॥\n\nसर्वतुल्यां निशां नारीपुष्परक्तद्रवैर्दिनं ।\n\nमर्दयेत्तां दिनान्ते च कुर्यात्तद्गोलकं ततः ॥ १,२३.८७ ॥\n\nपचेद्गड्डुकयन्त्रे च दिनं मन्दाग्निना सुधीः ।\n\nसमादाय विचूर्ण्यैव दत्त्वा तत्समगन्धकं ॥ १,२३.८८ ॥\n\nगर्भयन्त्रे त्र्यहं पाच्यं लघुना तत्तुषाग्निना ।\n\nरसो भस्म भवेद्देवि निरुत्थः स्याद्रसायनं ॥ १,२३.८९ ॥\n\n<अष्टादशः प्रकारः>\n\nकर्षत्रयं शुद्धसूतं कर्षं ताम्ररजः प्रिये ।\n\nअम्लैः संमर्दयेद्गाढं दिनं खल्वे ततो भवेत् ॥ १,२३.९० ॥\n\nपिष्टिस्तां क्षालयेत्तोयैस्तत आदाय निर्मलं ।\n\nमाक्षीकसत्वं तत्सर्वं चक्रमर्दच्छदद्रवैः ॥ १,२३.९१ ॥\n\nत्रिदिनं मर्दयेद्गाढं तां पिष्टिं गर्भयन्त्रके ।\n\nतुषाग्निना पचेद्देवि त्रिदिनं वा दिवानिशं ॥ १,२३.९२ ॥\n\nकरीषाग्नौ भवेत्सूतभस्म रोगजरापहं ।\n\n<एकोनविंशः प्रकारः>\n\nसूतं स्वर्णं व्योमसत्वं समं स्वर्णसमं बिडं ॥ १,२३.९३ ॥\n\nरम्भादण्डद्रवैः सर्वं तत्खल्वे मर्दयेद्दिनं ।\n\nततो दिव्यौषधोद्भूतैर्बीजैस्तुल्यं दिनद्वयं ॥ १,२३.९४ ॥\n\nसह संमर्दयेद्रम्भातोयैस्तद्गर्भयन्त्रके ।\n\nपूर्वक्रमेण विपचेद्रसभस्म भवेच्छुभं ॥ १,२३.९५ ॥\n\nजरामरणरोगघ्नं सर्वसिद्धिप्रदायकं ।\n\n<विंशः प्रकारः>\n\nरसेन्द्रं विमलासत्वं तुल्यं मर्द्य दिनत्रयं ॥ १,२३.९६ ॥\n\nसिन्दुवारछदरसैः पिष्टिः स्यात्तां विनिक्षिपेत् ।\n\nकाचकूप्यन्तरे कूपीं सप्तमृत्कर्पटैर्लिपेत् ॥ १,२३.९७ ॥\n\nशोषयेद्वालुकायन्त्रे दिनं मन्दाग्निना पचेत् ।\n\nरसभस्म भवेद्दिव्यं रुग्जरामरणापहं ॥ १,२३.९८ ॥\n\n<एकविंशः प्रकारः>\n\nकर्षद्वयं रसेन्द्रं च तदर्धं शुद्धगन्धकं ।\n\nमाक्षीकसत्वं गन्धांशं तत्सर्वं मर्दयेद्दिनं ॥ १,२३.९९ ॥\n\nनिर्गुण्डीपत्रसारैश्च तं गोलं निक्षिपेत्प्रिये ।\n\nमूषामध्ये ततो मूषावक्त्रं रुद्ध्वा विनिक्षिपेत् ॥ १,२३.१०० ॥\n\nतां मूषां गड्डुकायन्त्रे पचेन्मन्दाग्निना दिनं ।\n\nरसभस्म भवेद्दिव्यं सिन्दूरारुणसन्निभं ॥ १,२३.१०१ ॥\n\nजरामरणरोगघ्नं सर्वसिद्धिप्रदं शुभं ।\n\n<द्वाविंशः प्रकारः>\n\nपक्वमूषोदरे तुल्यगन्धकान्तरितं रसं ॥ १,२३.१०२ ॥\n\nतयोश्चतुर्गुणं दत्त्वा काकमाचीरसं पुनः ।\n\nआच्छाद्य गड्डुकायन्त्रे तां निधाय पचेत्क्रमात् ॥ १,२३.१०३ ॥\n\nमृदुमध्यमचण्डाख्यवह्नौ यामचतुष्टयं ।\n\nततश्च सर्वरोगघ्नं रसभस्म भवेच्छुभं ॥ १,२३.१०४ ॥\n\n<त्रयोविंशः प्रकारः>\n\nस्नुहीक्षीरैर्दिनं सूतं मर्दयेत्तदभावतः ।\n\nअम्लवल्ल्या रसैरेव तं रसं गन्धकैः समं ॥ १,२३.१०५ ॥\n\nगर्भयन्त्रे विनिक्षिप्य पूर्ववद्विपचेद्बुधः ।\n\nमृतो भवेद्रसः सोऽयं सर्वरोगहरो भवेत् ॥ १,२३.१०६ ॥\n\n<चतुर्विंशः प्रकारः>\n\nगुञ्जाफलं रससमं मधुटङ्कणयावकैः ।\n\nभृङ्गपत्ररसैर्युक्तं दिनं एकं विमर्दयेत् ॥ १,२३.१०७ ॥\n\nछादितं वज्रमूषायां धमयेन्मृदुवह्निना ।\n\nअयं रसायनो वृष्यो रसः स्याच्छशिसन्निभः ॥ १,२३.१०८ ॥\n\n<पञ्चविंशः प्रकारः>\n\nसमं गन्धरसं शुद्धं कीटमारिणिकाद्रवैः ।\n\nअजमार्यहिमार्योर्वा श्वेताङ्कोलरसेन वा ॥ १,२३.१०९ ॥\n\nमर्दयेत्त्रिदिनं क्षिप्त्वा मृण्मये संपुटे ततः ।\n\nदिनमेकं करीषाग्नौ तुषाग्नौ वा दिनत्रयं ॥ १,२३.११० ॥\n\nपचेत्ततः सूतभस्म जायते रुग्जरापहं ।\n\n<षड्विंशः प्रकारः>\n\nताम्राभ्रपातनायोगाच्छोधितं पारदं प्रिये ॥ १,२३.१११ ॥\n\nवज्रभस्म समं हंसपादीद्रावैर्विमर्दयेत् ।\n\nदिव्यौषधिभवैर्बीजैर्वज्रमूषान्तरं लिपेत् ॥ १,२३.११२ ॥\n\nतस्मिन्पूर्वरसं क्षिप्त्वा रुद्ध्वाथ त्रिदिनं पचेत् ।\n\nतुषाग्निना तत उद्धृत्य तत्तुल्यं द्रुतपारदं ॥ १,२३.११३ ॥\n\nहंसपादीरसैः सर्वं मर्दयेत्त्रिदिनं ततः ।\n\nपूर्ववत्तं पचेत्सोऽयं रसो भस्मति निश्चयः ॥ १,२३.११४ ॥\n\nजरामरणरोगघ्नः सर्वसिद्धिप्रदः शुभः ।\n\n<सप्तविंशः प्रकारः>\n\nवासितं पारदं कर्षमष्टगुञ्जं सुवर्णकं ॥ १,२३.११५ ॥\n\nमृतवज्रं चतुर्गुञ्जं मर्द्यं हंसपदीरसैः ।\n\nतप्तखल्वे वज्रमूषागतं कृत्वा निरोधयेत् ॥ १,२३.११६ ॥\n\nपचेद्भूधरयन्त्रे च पुनरादाय तं रसं ।\n\nहंसपादीद्रवैर्मर्द्यं तप्तखल्वे दिनत्रयं ॥ १,२३.११७ ॥\n\nपूर्ववद्भूधरे यन्त्रे पचेत्तं च पुनः पुनः ।\n\nएवं शतपुटं कृत्वा भस्म स्याद्रक्तवर्णकं ॥ १,२३.११८ ॥\n\nजरामरणदारिद्र्यनाशनं भवनाशनं ।\n\n<अष्टाविंशः प्रकारः>\n\nयुगांशः शुद्धसूतः स्यादेकांशं ताम्रचूर्णकं ॥ १,२३.११९ ॥\n\nअम्ले दिनं मर्दयेत्तं प्रक्षाल्यादाय पिष्टिकां ।\n\nताप्यसत्वं पिष्टिसमं चक्रमर्ददलद्रवैः ॥ १,२३.१२० ॥\n\nमर्दयेत्त्रिदिनं सर्वं गोलकं गर्भयन्त्रके ।\n\nनिक्षिप्य त्रिदिनं पाच्यं तुषाग्नौ वा सुरेश्वरि ॥ १,२३.१२१ ॥\n\nदिवारात्रं करीषाग्नौ पचेद्भस्म भवेद्रसः ।\n\n<एकोनत्रिंशः प्रकारः>\n\nमुखीकृतरसं चाभ्रसत्वं स्वर्णं त्रयं समं ॥ १,२३.१२२ ॥\n\nरंभाद्रवेण संमर्द्यं दिनं सर्वसमं बिडं ।\n\nततो दिव्यौषधीनां च बीजैर्मर्द्यं दिनत्रयं ॥ १,२३.१२३ ॥\n\nगर्भयन्त्रे पचेत्पश्चात्करीषाग्नौ मृतो भवेत् ।\n\n<त्रिंशः प्रकारः>\n\nखजीर्णसूतं विमलां समं निर्गुण्डिकारसैः ॥ १,२३.१२४ ॥\n\nमर्दयित्वा त्र्यहं काचकूपिकायां विनिक्षिपेत् ।\n\nसिकतायन्त्रके पच्याच्चतुर्यामेन भस्मितः ॥ १,२३.१२५ ॥\n\n<एकत्रिंशः प्रकारः>\n\nताप्यसत्वं समं गन्धं द्वाभ्यां तुल्यं च जारितं ।\n\nसूतं निर्गुण्डिकां मर्द्य दिनं तद्गोलकं पुनः ॥ १,२३.१२६ ॥\n\nवज्रमूषान्धितं कृत्वा धमेद्वा गड्डुयन्त्रके ।\n\nपचेत्तद्रक्तवर्णं स्यात्स रसः सर्वरोगहा ॥ १,२३.१२७ ॥\n\n<रसभस्मलक्षणम्>\n\nअक्षयित्वं निरुत्थत्वं निर्लेपत्वं सुभस्मता ।\n\nमारकत्वं च लोहानां लक्षयेद्रसभस्मतः ॥ १,२३.१२८ ॥\n\n<१. गन्धपिष्टी; प्रथमः प्रकारः>\n\nसंचूर्ण्य शोधितं गन्धं पूर्वपत्ररसेन च ।\n\nसप्तधा भावयेद्घर्मे स्त्रीणां च रजसा तथा ॥ १,२३.१२९ ॥\n\nतथा मानवपित्तेन लोलयेद्गन्धकं पुनः ।\n\nपलमेकं शुद्धरसं कर्परे चातपे न्यसेत् ॥ १,२३.१३० ॥\n\nतदूर्ध्वं लोलितं गन्धं विन्यस्याङ्गुष्ठमर्दितं ।\n\nकुर्यात्सूतो भवेत्पिष्टिः सर्वकर्मसु सिद्धिदः ॥ १,२३.१३१ ॥\n\n<द्वितीयः प्रकार, स्वर्णगन्धपिष्टी>\n\nगन्धकं शोधितं देवि तिलपर्णीरसेन च ।\n\nसप्तधा मर्दयेच्छोष्यं छायायां भावयेत्क्रमात् ॥ १,२३.१३२ ॥\n\nमूषायां पारदं शुद्धं पलमात्रं विनिक्षिपेत् ।\n\nसुवर्णनिष्कगुलिकां मूषायां निक्षिपेत्ततः ॥ १,२३.१३३ ॥\n\nतत्र नारीरजोमूत्रमलमात्रं विनिक्षिपेत् ।\n\nवालुकायन्त्रमध्ये च तां मूषां स्थापयेच्छिवे ॥ १,२३.१३४ ॥\n\nअल्पमल्पं पूर्वगन्धं वारं वारं विनिक्षिपेत् ।\n\nमृद्वग्निना पचेद्यावत्कर्षगन्धं च जीर्यते ॥ १,२३.१३५ ॥\n\nअवतार्य स्वाङ्गशीतमाहरेत्स्वर्णगोलकं ।\n\nस्वर्णपिष्टिर्भवेद्दिव्या सर्ववाञ्छितदायिनी ॥ १,२३.१३६ ॥\n\n<तृतीयः प्रकारः>\n\nभावयेन्मर्कटीतोयैः शतधा शुद्धगन्धकं ।\n\nछायायां शुद्धसूतं च घर्मे मृत्कर्परे क्षिपेत् ॥ १,२३.१३७ ॥\n\nकिंचित्किंचित्पूर्वगन्धं निक्षिपेन्मर्कटीरसं ।\n\nजीर्णे गन्धे द्रवं देयं मुहुर्गन्धं मुहुर्द्रवं ॥ १,२३.१३८ ॥\n\nयावत्पादांशकं जीर्णं गन्धं च पिष्टिका भवेत् ।\n\nदिव्या सा सर्वकर्मार्हा देवानामपि दुर्लभा ॥ १,२३.१३९ ॥\n\n<चतुर्थः प्रकारः>\n\nशुद्धगन्धं चूर्णयित्वा त्रिवारं काञ्जिकेन च ।\n\nजम्बीराम्लैस्त्रिवारं च हंसपादीरसेन च ॥ १,२३.१४० ॥\n\nसप्तधा क्षालयेदेवं कर्पूरं भावयेत्पृथक् ।\n\nश्वेताद्रिकर्णिकातोयैरातपे च त्रिवारकं ॥ १,२३.१४१ ॥\n\nद्विगुञ्जमात्रं कर्पूरं यन्त्रान्तः परिलेपयेत् ।\n\nतत्र गन्धं सार्धनिष्कं भावितं चूर्णितं क्षिपेत् ॥ १,२३.१४२ ॥\n\nतदूर्ध्वं च पलं सूतं निक्षिपेत्तस्य पृष्ठतः ।\n\nपूर्वमात्रं च कर्पूरं तदूर्ध्वं सार्धनिष्ककं ॥ १,२३.१४३ ॥\n\nगन्धकं च पुनः क्षिप्त्वा ततो गोमूत्रकेन च ।\n\nश्वेताद्रिकर्णिकामूलं पिष्ट्वा तत्कल्ककेन च ॥ १,२३.१४४ ॥\n\nआच्छाद्य तच्छरावेण रोधयेत्पाचयेत्क्रमात् ।\n\nजालिकायन्त्रमध्ये च दिव्यं पश्चात्तमुद्धरेत् ॥ १,२३.१४५ ॥\n\nएवं कुर्यात्त्रिवारं च गन्धपिष्टिर्भवेद्ध्रुवं ।\n\n<पञ्चमः प्रकारः>\n\nस्नेहलिप्ते खल्वमध्ये शुद्धसूतं पलं न्यसेत् ॥ १,२३.१४६ ॥\n\nकर्षं च शोधितं गन्धं देवदालीद्रवं क्षिपेत् ।\n\nकराङ्गुल्या खरे घर्मे मर्दयेत्पिष्टिका भवेत् ॥ १,२३.१४७ ॥\n\n<षष्ठः प्रकारः>\n\nताम्रखल्वे पलं सूतं कर्षार्धं गन्धकं क्षिपेत् ।\n\nमृद्वग्निना पचेद्यामं कराङ्गुष्ठेन चालयेत् ॥ १,२३.१४८ ॥\n\nगन्धपिष्टिर्भवेद्दिव्या सर्वकर्मकरी शुभा ।\n\n<पिष्टीस्तम्भनं (२)>\n\nपिष्टीनां स्तम्भनं वक्ष्ये तिक्तकोशातकीभवं ॥ १,२३.१४९ ॥\n\nबीजं चण्डालिनीकन्दं तुल्यं कान्तास्तनोद्भवैः ।\n\nक्षीरैः पिष्ट्वा च तां पिष्टीं लेपयेदङ्गुलं दृढं ॥ १,२३.१५० ॥\n\nवन्ध्याकन्देऽथवा क्षीरकन्दे वा सूरणोद्भवे ।\n\nकन्दे वा वज्रकन्दे वा कन्दे वा कुडुहुञ्चिजे ॥ १,२३.१५१ ॥\n\nतां पिष्टिं निक्षिपेत्तत्तन्मज्जया रोधयेन्मुखं ।\n\nतत्कन्दं च मृदा लिप्त्वा पुटेद्भूधरयन्त्रके ॥ १,२३.१५२ ॥\n\nदिवानक्तं करीषाग्नावूर्ध्वाधः परिवर्तनं ।\n\nयथा कन्दं तु न दहेत्तथा पाकक्रमः स्मृतः ॥ १,२३.१५३ ॥\n\nअथ पिष्टिं समानीयाद्भवेत्सा स्तम्भिता प्रिये ।\n\n<पिष्टीजारणं (२)>\n\nपिष्टीनां स्तम्भितानां च जारणा वक्ष्यते शिवे ॥ १,२३.१५४ ॥\n\nस्तनयन्त्रे लोहकृते गन्धकं पिष्टितुल्यकं ।\n\nक्षिपेदूर्ध्वं च देवेशि स्तम्भितां गन्धपिष्टिकां ॥ १,२३.१५५ ॥\n\nतदूर्ध्वं पिष्टितुल्यं च गन्धकं चूर्णितं क्षिपेत् ।\n\nनिरुध्य भूधरे यन्त्रे पाचयेज्जारयेत्क्रमात् ॥ १,२३.१५६ ॥\n\nगन्धं पुनःपुनर्देयमेवं शतगुणं प्रिये ।\n\nजीर्णे शतगुणे गन्धे यन्त्रात्पिष्टिं समाहरेत् ॥ १,२३.१५७ ॥\n\nसर्वासां गन्धपिष्टीनां जारणं स्याच्च रञ्जनं ।\n\n<पिष्टीमारणं (२)>\n\nजारितानां च पिष्टीनां प्रवक्ष्ये मारणक्रमं ॥ १,२३.१५८ ॥\n\nतप्तखल्वे विनिक्षिप्य जारितां गन्धपिष्टिकां ।\n\nदिव्यौषधिरसैः पिष्ट्वा दिनं कुर्याच्च गोलकं ॥ १,२३.१५९ ॥\n\nदिव्यौषधीनां बीजानि पिष्ट्वा दिव्यौषधोद्भवैः ।\n\nस्वरसैर्वज्रमूषान्तर्लेपयेत्पूर्वगोलकं ॥ १,२३.१६० ॥\n\nक्षिप्त्वा निरुध्य मूषास्यं पचेद्भूधरयन्त्रके ।\n\nप्रवर्तयंश्चोर्ध्वमधो दिनमेकं पुनः प्रिये ॥ १,२३.१६१ ॥\n\nसमाहृत्य यथापूर्वं पूर्वतोयैश्च मर्दयेत् ।\n\nपुटयेत्पूर्ववद्देवि दशवारमिति क्रमात् ॥ १,२३.१६२ ॥\n\nअसंशयं गन्धपिष्टिर्म्रियते सर्वकार्यकृत् ।\n\nगन्धपिष्टिक्रमाज्जातरसभस्मानि भैरवि ॥ १,२३.१६३ ॥\n\nसर्वकर्मसु मुख्यानि विशेषाद्वादकर्मणि ।\n\n<रसबन्धाः; प्रथमः प्रकारःः वैक्रान्तबन्धः>\n\nवक्ष्यामि रसबन्धानि शृणु भैरवि सम्प्रति ॥ १,२३.१६४ ॥\n\nशोधितं पारदं खल्वे दशनिष्कं विनिक्षिपेत् ।\n\nनिष्कैकं शुद्धगन्धं च स्वल्पं स्वल्पं विनिक्षिपेत् ॥ १,२३.१६५ ॥\n\nकुट्टयेन्मर्दयेद्ग्राव्णा पिष्टिः स्याद्याममात्रके ।\n\nक्षीरकन्देऽथवा वन्ध्याकन्दे वा कुडुहुञ्चिजे ॥ १,२३.१६६ ॥\n\nकन्दे वा निक्षिपेत्पक्वे शुभे गन्धकपिष्टिकां ।\n\nनिष्कार्धं भस्म वैक्रान्तमूर्ध्वाधो निक्षिपेत्सुधीः ॥ १,२३.१६७ ॥\n\nतत्कन्दमज्जया वक्त्रं निरुध्य च मृदा बहिः ।\n\nलिम्पेदङ्गुलिमात्रेण शोषयित्वाथ सर्वतः ॥ १,२३.१६८ ॥\n\nअष्टवारं पचेद्यन्त्रे भूधरे कौक्कुटे पुटे ।\n\nकरीषाग्नौ पुनः कुर्यादूर्ध्वभागमधः प्रिये ॥ १,२३.१६९ ॥\n\nअधोभागं तथोर्ध्वं च भूयो भूयः प्रवर्तनं ।\n\nएवमेकदिनं पश्चात्पचेद्युगकरीषकैः ॥ १,२३.१७० ॥\n\nपक्वदाडिमबीजाभो बद्धो भवति पारदः ।\n\nवैक्रान्तबद्धनामा स्याच्चूर्णितो योगवाहकः ॥ १,२३.१७१ ॥\n\n<द्वितीयः प्रकारःः गन्धकबन्धः>\n\nपूर्वोक्तां गन्धपिष्टीं तां वस्त्रे बद्ध्वाथ संपुटे ।\n\nलोहजे पोट्टलीं स्थाप्यचोर्ध्वाधः समगन्धकं ॥ १,२३.१७२ ॥\n\nनिरुध्य संपुटं सम्यक्पचेत्भूधरयन्त्रके ।\n\nयथा जीर्णो भवेद्गन्धो भूयो भूयस्तथापि च ॥ १,२३.१७३ ॥\n\nएव षड्गुणगन्धस्तु जारणीयो महेश्वरि ।\n\nएवं गन्धकबद्धोऽयं रसः सर्वामयापहः ॥ १,२३.१७४ ॥\n\n<तृतीयः प्रकारःः गन्धकबन्धः>\n\nषोडशाङ्गुलदीर्घा च जम्बीरफलविस्तृता ।\n\nपक्वमूषा दृढतरा वालुकायन्त्रमध्यतः ॥ १,२३.१७५ ॥\n\nत्रिभागमग्नां कुर्वीत बहिः पादांशसंस्थितां ।\n\nतस्यां क्षिपेद्गन्धसूतं पलमेकं सुरेश्वरि ॥ १,२३.१७६ ॥\n\nसूतादथोर्ध्वभागे तु द्विपलं शुद्धगन्धकं ।\n\nनिक्षिपेत्तन्मुखं सम्यग्रोधयेन्मन्दवह्निना ॥ १,२३.१७७ ॥\n\nपचेन्निर्धूमता यावत्तावद्धूमे गते पुनः ।\n\nकाकमाचीद्रवैः पूर्या तद्द्रवे जीर्णतां गते ॥ १,२३.१७८ ॥\n\nरसेन नागवल्ल्याश्च पूरणीया पुनः प्रिये ।\n\nउन्मत्तकरसैः पूर्या शनैर्मन्दाग्निना पचेत् ॥ १,२३.१७९ ॥\n\nगन्धकं जीर्यते यावत्काकमाच्यादिकद्रवैः ।\n\nधत्तूरान्तैः पचेदेवं बद्धो भवति पारदः ॥ १,२३.१८० ॥\n\nनाम्ना गन्धकबद्धोऽयं सर्वयोगेषु योजयेत् ।\n\n<चतुर्थः प्रकारः गन्धकस्वर्णबन्धः>\n\nपूर्ववद्गन्धपिष्टिं च विधायादौ विचक्षणः ॥ १,२३.१८१ ॥\n\nसप्तार्धनिष्कसूतः स्यादध्यर्धं शुद्धहाटकं ।\n\nयाममम्लेन संमर्द्यं ख्यातोऽयं हेमपिष्टिका ॥ १,२३.१८२ ॥\n\nगन्धपिष्टिं हेमपिष्ट्या समयावेष्ट्य बाह्यतः ।\n\nस्तनाकारे लोहमये संपुटे वस्त्रबन्धितां ॥ १,२३.१८३ ॥\n\nकृत्वा तां पिष्टिकां क्षिप्त्वा पिष्ट्यूर्ध्वाधश्च गन्धकं ।\n\nसर्वतुल्यं क्षिपेत्सन्धिं रुद्ध्वाम्ललवणैः सुधीः ॥ १,२३.१८४ ॥\n\nपचेद्भूधरयन्त्रे च जीर्णे जीर्णे पुनः पुनः ।\n\nषड्गुणं गन्धकं दद्यात्ततो वस्त्रं शनैर्हरेत् ॥ १,२३.१८५ ॥\n\nसमांशं गन्धकं भूयो भूयो जार्यं शनैः शनैः ।\n\nनिःशेषं गन्धकं नैव कुर्याच्चेत्पारदच्युतिः ॥ १,२३.१८६ ॥\n\nएवं शतगुणे जीर्णे गन्धपिष्टिं समाहरेत् ।\n\nतत्समांशसुवर्णस्य संपुटे पिष्टिकां क्षिपेत् ॥ १,२३.१८७ ॥\n\nकाचं कन्याद्रवैः पिष्ट्वा लेपयेद्बाह्यतोऽङ्गुलं ।\n\nततष्टङ्कणकैर्लिप्त्वा पश्चान्मृल्लवणैः क्रमात् ॥ १,२३.१८८ ॥\n\nएकैकं लेपनं कार्यं वेष्ट्यमङ्गुलमानकं ।\n\nप्रतिलेपं शोषयेच्च कोष्ठीयन्त्रगतं धमेत् ॥ १,२३.१८९ ॥\n\nवङ्कनालेन तीव्रेण वह्निना प्रहरं भवेत् ।\n\nउदयादित्यसङ्काशं खोटं दिव्यरसायनं ॥ १,२३.१९० ॥\n\nगन्धहाटकबन्धोऽयं जराव्याधिदरिद्रहा ।\n\n<पञ्चमः प्रकारः गन्धकबन्धः>\n\nअथवा गन्धपिष्टिं तां वस्त्रे बद्ध्वाथ गन्धकं ॥ १,२३.१९१ ॥\n\nतुल्यं दत्त्वा निरुध्याथ संपुटे लोहजे दृढं ।\n\nपुटेत्तद्भूधरे तावद्यावज्जीर्यति गन्धकं ॥ १,२३.१९२ ॥\n\nएवं पुनः पुनर्देयं यावद्गन्धं तु षड्गुणं ।\n\nइत्येवं गन्धके बद्धः सूतः स्यात्सर्वरोगजित् ॥ १,२३.१९३ ॥\n\n<षष्ठः प्रकारः मूलिकाबन्धः>\n\nकार्कोटीमूलजैर्द्रावैः पारदं मर्दयेद्दिनं ।\n\nमर्कटीमूलजे पिण्डे क्षिपेत्तं मर्दितं रसं ॥ १,२३.१९४ ॥\n\nतं पिण्डं वज्रमूषायां रुद्ध्वा तीव्राग्निना पचेत् ।\n\nजायते खोटबद्धोऽयं सर्वकार्यकरः शुभः ॥ १,२३.१९५ ॥\n\n<सप्तमः प्रकारः मूलिकाबन्धः>\n\nअर्कमूलं रविक्षीरैः पिष्ट्वा मूषां प्रलेपयेत् ।\n\nतन्मध्ये रञ्जितं सूतं क्षिप्त्वा बद्ध्वाथ रोधयेत् ॥ १,२३.१९६ ॥\n\nमृण्मये संपुटे तं च निरुन्ध्याल्लोहसंपुटे ।\n\nपचेद्गजपुटे पश्चात्पारदो बन्धमाप्नुयात् ॥ १,२३.१९७ ॥\n\n<अष्टमः प्रकारः मूलिकाबन्धः>\n\nजलकुम्भीरसैः सूतं मर्दयेद्दिवसत्रयं ।\n\nजलकुम्भीदलैर्मूषां कृत्वा तत्र क्षिपेद्रसं ॥ १,२३.१९८ ॥\n\nरुद्ध्वा तां वज्रमूषायां छायाशुष्कं पुटेल्लघु ।\n\nछगणैरेकवृद्ध्या तु त्रिंशद्वारं पुटैः पचेत् ॥ १,२३.१९९ ॥\n\nततो गजपुटे देयं सम्यग्बद्धो भवेद्रसः ।\n\n<नवमः प्रकारः मूलिकाबन्धः>\n\nएकवीराद्रवैर्मर्द्यं दिनं शुद्धं तु सूतकं ॥ १,२३.२०० ॥\n\nएकवीराकन्दकल्कैर्वज्रमूषां प्रलेपयेत् ।\n\nतस्यां पूर्वरसं क्षिप्त्वा ध्माते बद्धो भवेद्रसः ॥ १,२३.२०१ ॥\n\n<दशमः प्रकारः मूलिकाबन्धः>\n\nआरक्तक्षीरकन्दोत्थद्रवैः स्त्रीस्तन्यसंयुतैः ।\n\nत्रिदिनं पारदं मर्द्यं वज्रकन्दद्रवैस्त्र्यहं ॥ १,२३.२०२ ॥\n\nक्षीरकन्दस्य कल्केन वज्रमूषां प्रलेपयेत् ।\n\nतत्र पूर्वरसं बद्ध्वा ध्माते बद्धो भवेद्रसः ॥ १,२३.२०३ ॥\n\n<एकादशः प्रकारः मूलिकाबन्धः>\n\nअर्कमूलफलं पिष्ट्वा मूषां तेन प्रलेपयेत् ।\n\nतन्मध्ये निक्षिपेन्मूषां पुङ्खामूलविनिर्मितां ॥ १,२३.२०४ ॥\n\nतन्मध्ये सूतकं क्षिप्त्वा पुङ्खामूलसमुद्भवैः ।\n\nपूरयित्वा रसैर्मूषां निरुन्ध्यात्तन्मुखं दृढं ॥ १,२३.२०५ ॥\n\nएवमन्धीकृतां मूषां क्षिपेत्सम्पुटमध्यतः ।\n\nततस्तं लेपयेद्यत्नाल्लवणेन मृदा तथा ॥ १,२३.२०६ ॥\n\nततोऽसौ पुटयोगेन सूतो बन्धमवाप्नुयात् ।\n\nराजिकाद्वयमात्रेण चित्रकद्रवसैन्धवैः ॥ १,२३.२०७ ॥\n\nचूर्णितो भक्षितः प्रातः सर्वरोगविनाशकः ।\n\n<द्वादशः प्रकारः मूलिकाबन्धः>\n\nकपित्थस्य शिफानीरैर्यामं सूतं विमर्दयेत् ॥ १,२३.२०८ ॥\n\nअन्यस्यां अन्धमूषायां सूतमूषां निरोधयेत् ।\n\nतथा धमेत्ततो मूषां यथा सिन्दूरवद्भवेत् ॥ १,२३.२०९ ॥\n\nएवं कृते रसेन्द्रोऽसौ बध्यते नात्र संशयः ।\n\nमूलिकाबन्धनं ह्येतद्रसेन्द्रस्य प्रकीर्तितं ॥ १,२३.२१० ॥\n\nइत्येते मारिताः सूता मूर्छिता बन्धमागताः ।\n\nप्रत्येकं योजितास्तत्र प्रयोगैर्योगवाहिनः ॥ १,२३.२११ ॥\n\n<रसमूर्च्छनाविधिः; प्रथमः प्रकारः>\n\nअथ शुद्धस्य सूतस्य मूर्च्छनाविधिरुच्यते ।\n\nमेघनादवचाहिङ्गुलशुनैर्मर्दयेद्रसं ॥ १,२३.२१२ ॥\n\nदिनं पिष्टं तु तद्गोलं हिङ्गुना वेष्टयेद्बहिः ।\n\nपचेल्लवणयन्त्रस्थं दिनैकं चण्डवह्निना ॥ १,२३.२१३ ॥\n\nऊर्ध्वलग्नं समादाय दृढं वस्त्रेण बन्धयेत् ।\n\nऊर्ध्वाधो गन्धकं तुल्यं दत्त्वा सोमानले पचेत् ॥ १,२३.२१४ ॥\n\nजीर्णे गन्धं पुनर्देयं षड्भिर्वारैः समं समं ।\n\nषड्गुणे गन्धके जीर्णे मूर्छितो रोगहा भवेत् ॥ १,२३.२१५ ॥\n\n<द्वितीयः प्रकारः>\n\nगन्धकं धूमसारं च शुद्धं सूतं समं समं ।\n\nयामैकं चूर्णयेत्खल्वे काचकुप्यां निवेशयेत् ॥ १,२३.२१६ ॥\n\nरुद्ध्वा द्वादशयामान्तं वालुकायन्त्रके पचेत् ।\n\nस्फोटयेत्स्वांगशीतं तमूर्ध्वस्थं गन्धकं त्यजेत् ॥ १,२३.२१७ ॥\n\nअधःस्थं रसं आदाय सर्वयोगेषु योजयेत् ।\n\n<तृतीयः प्रकारः>\n\nशुद्धसूतं तथा गन्धं सूतार्धं सैन्धवे क्षिपेत् ॥ १,२३.२१८ ॥\n\nद्रवैः सितजयन्त्याश्च मर्दयेद्दिवसत्रयं ।\n\nकृत्वा गोलं तु संशोष्य मूषायां तं निरोधयेत् ॥ १,२३.२१९ ॥\n\nशोषयित्वा धमेत्किंचित्सुतप्तेऽथ जले क्षिपेत् ।\n\nतस्माद्रसं समुद्धृत्य त्रिकन्दरसभावितं ॥ १,२३.२२० ॥\n\nयोजयेत्सर्वरोगेषु धमेद्वा भूधरे पचेत् ।\n\n<चतुर्थः प्रकारः>\n\nरसार्धं गन्धकं मर्द्यं घृतैर्युक्तं तु गोलकं ॥ १,२३.२२१ ॥\n\nकृत्वा तद्बन्धयेद्वस्त्रे डोलायन्त्रगतं पचेत् ।\n\nगोमूत्रे तद्गतं यामं नरमूत्रैर्दिनत्रयं ॥ १,२३.२२२ ॥\n\nशोषयेत्तत्पुनर्वस्त्रैर्बद्ध्वा वेष्ट्यं मृदा दृढं ।\n\nशुष्कं निरुध्य मूषायां पचेदथ तुषाग्निना ॥ १,२३.२२३ ॥\n\nऊर्ध्वभागमधः कृत्वा त्वधोभागमथोर्ध्वगं ।\n\nइत्यादिपरिवर्तेन स्वेदयेद्दिवसत्रयं ॥ १,२३.२२४ ॥\n\nपश्चादुद्धृत्य तं सूतं योगवाहं रुजापहं ।\n\nसद्योजातस्य बालस्य विष्ठां पालाशबीजकं ॥ १,२३.२२५ ॥\n\nचण्डालीरुधिरं सूतं सूतपादं च टङ्कणं ।\n\nजयन्त्या मर्दयेद्द्रावैर्दिनमेकं तु गोलकं ॥ १,२३.२२६ ॥\n\nपिष्टया सहदेव्याथ लेपयेत्ताम्रसम्पुटं ।\n\nतन्मध्ये गोलकं क्षिप्त्वा द्वियामं स्वेदयेल्लघु ॥ १,२३.२२७ ॥\n\nवालुकायन्त्रमध्ये तु समुद्धृत्य ततः पुनः ।\n\nचित्रकैः सहदेव्या च गन्धकं लेपयेद्बहिः ॥ १,२३.२२८ ॥\n\nसम्पुटं बन्धयेद्वस्त्रे मृदा लेप्यं च शोषयेत् ।\n\nतं रुद्ध्वा चान्यमूषायां ध्माते सम्पुटमाहरेत् ॥ १,२३.२२९ ॥\n\nसूक्ष्मचूर्णं हरेद्रोगान्योगवाहो महारसः ।\n\nसम्पुटं सूततुल्यं स्याच्छास्त्रदृष्टेन कर्मणा ॥ १,२३.२३० ॥\n\n<पञ्चमः प्रकारः>\n\nधुत्तूरकद्रवैर्मर्द्यं दिनं गन्धांशसूतकं ।\n\nअन्धमूषागतं स्वेद्यं भूधरे मूर्छितो दिनात् ॥ १,२३.२३१ ॥\n\n<षष्ठः प्रकारः>\n\nकृत्वा षडङ्गुलां मूषां सुपक्वां मृण्मयीं दृढां ।\n\nमूषागर्भे विलिप्याथ मूलैर्वर्तुलपत्त्रजैः ॥ १,२३.२३२ ॥\n\nतन्मध्ये सूतकं क्षिप्त्वा मूषां पूर्यात्तु तद्द्रवैः ।\n\nरुद्ध्वा तां वालुकायन्त्रे चुल्ल्यां दीपाग्निना पचेत् ॥ १,२३.२३३ ॥\n\nसप्ताहान्ते समुद्धृत्य योजयेत्तं जरापहं ।\n\n<सप्तमः प्रकारः>\n\nकुरण्डकरसैः सान्द्रमातपे मर्दयेद्रसं ॥ १,२३.२३४ ॥\n\nलताकरञ्जपत्रोत्थैः पादांगुष्ठेन मर्दयेत् ।\n\nदिनैकं मूर्छितं सम्यक्सर्वयोगेषु योजयेत् ॥ १,२३.२३५ ॥\n\n<अष्टमः प्रकारः>\n\nकासीसं सैन्धवं सूतं तुल्यं तुल्यं विमर्दयेत् ।\n\nकासीसस्याप्यभावे तु दातव्या फुल्लतूरिका ॥ १,२३.२३६ ॥\n\nस्तोकं स्तोकं क्षिपेत्खल्वे त्रयमेकत्र मूर्छयेत् ।\n\nप्रत्येकं शतनिष्कं स्यादूनं नैवाधिकं क्वचित् ॥ १,२३.२३७ ॥\n\nस्थालीसम्पुटयन्त्रेण दिनं चण्डाग्निना पचेत् ।\n\nऊर्ध्वलग्नं ततः शुभ्रं मूर्छितं चाहरेच्छुभं ॥ १,२३.२३८ ॥\n\n<नवमः प्रकारः>\n\nअथ शुद्धस्य सूतस्य मूर्छितस्यापरो विधिः ।\n\nसूततुल्यं मृतं स्वर्णं द्वाभ्यां तुल्यं च गन्धकं ॥ १,२३.२३९ ॥\n\nरविक्षीरैर्दिनं मर्द्यमन्धयेद्भूधरे पुटे ।\n\nदिनैकेन भवेत्सिद्धो रसो हैरण्यगर्भकः ॥ १,२३.२४० ॥\n\nशुभ्रः शोणोऽथवा कृष्णवर्णो गुरुतरो रसः ।\n\nपुनरुत्थानवान्यस्तु मूर्छितः स उदाहृतः ॥ १,२३.२४१ ॥\n\n<मूलिकाबन्धाः>\n\nश्रीभैरवी ।\n\nकीदृशी ओषधी नाथ रसमूर्च्छाकरी शुभा ।\n\nकेन वा भस्म सूतश्च केन वा खोटबन्धनं ॥ १,२३.२४२ ॥\n\nश्रीभैरवः ।\n\nशृणु भैरवि तत्त्वेन रहस्यं रसबन्धनं ।\n\nब्रह्मविष्णुसुरेन्द्राद्यैर्न ज्ञातं सुरवन्दिते ॥ १,२३.२४३ ॥\n\n<निशाचरमूलिकाकल्पः>\n\nगङ्गायमुनयोर्मध्ये प्रयागो नाम राक्षसः ।\n\nतस्यासने वरारोहे क्षणाद्बध्येत सूतकः ॥ १,२३.२४४ ॥\n\nनिशाचरस्य पत्राणि गृह्णीयात्साधकोत्तमः ।\n\nततो निपीड्यते देवि रसो भवति चोत्तमः ॥ १,२३.२४५ ॥\n\nरसं संमर्द्य तेनैव दिनानि त्रीणि वार्तिकः ।\n\nआरोटं बन्धयेत्क्षिप्रं गगनं तत्र जारयेत् ॥ १,२३.२४६ ॥\n\nतेन पत्ररसेनैव साधयेद्गन्धकं पुनः ।\n\nसप्तधा भावितं तेन त्र्यूषणेन सहैकतः ॥ १,२३.२४७ ॥\n\nयन्त्रे विद्याधरे देवि गगनं तत्र जारयेत् ।\n\nमासमात्रेण देवेशि जीर्यते तु समं समं ॥ १,२३.२४८ ॥\n\nसमजीर्णे तु गगने शतवेधी भवेद्रसः ।\n\nनिशाचररसे देवि गन्धकं भावयेत्ततः ॥ १,२३.२४९ ॥\n\nभावयेत्सप्तवारं तु द्विपद्याश्च रसेन तु ।\n\nतारस्य पत्रलेपेन अर्धार्धे काञ्चनोत्तमं ॥ १,२३.२५० ॥\n\nगन्धके समजीर्णेऽस्मिन्शतवेधी भवेद्रसः ।\n\nनिशाचररसैर्भाव्यं सप्तवारं तु तालकं ॥ १,२३.२५१ ॥\n\nतेनैव घातयेद्वङ्गं नागं तारे तु निर्वहेत् ।\n\nतत्तारं जारयेत्सूते तत्सूतं बन्धितं भवेत् ॥ १,२३.२५२ ॥\n\nचतुः षष्टितमे भागे शुल्बवेधं तु दापयेत् ।\n\nतदंशं जायते श्रेष्ठं धर्मकामार्थमोक्षदं ॥ १,२३.२५३ ॥\n\nनिशाचरस्य पुष्पाणि सूक्ष्मचूर्णानि कारयेत् ।\n\nपलानि दशचूर्णस्य रसैर्धात्र्यास्तु भावयेत् ॥ १,२३.२५४ ॥\n\nघृतेन मधुनालोड्यं नवभाण्डे विनिक्षिपेत् ।\n\nधान्यराशौ निधातव्यं त्रिः सप्ताहं सुरेश्वरि ॥ १,२३.२५५ ॥\n\nतेन भक्षितमात्रेण वलीपलितवर्जितः ।\n\nवल्कलं सूक्ष्मचूर्णं तु मधुना सहितं लिहेत् ॥ १,२३.२५६ ॥\n\nअर्धमासप्रयोगेण प्रत्ययोगं भवेत्प्रिये ।\n\nतस्य मूत्रपुरीषेण शुल्बं भवति काञ्चनं ॥ १,२३.२५७ ॥\n\nमासमात्रप्रयोगेण पन्नगः काञ्चनं भवेत् ।\n\n<मेर्चुर्यःः पट्टबन्ध>\n\nग्राह्यं तत्फलतैलं तु यन्त्रे पातालसंज्ञके ॥ १,२३.२५८ ॥\n\nतेन तैलेन देवेशि रसं संकोचयेद्बुधः ।\n\nतत्क्षणाज्जायते देवि पाटबन्धो महारसः ॥ १,२३.२५९ ॥\n\nकटकं कङ्कणं कार्यं रसलिङ्गं वरानने ।\n\nसंकोचमरणं तेन कर्तव्यं परमाद्भुतं ॥ १,२३.२६० ॥\n\n<अङ्गनायिकाकल्पः>\n\nपुनरन्यं प्रवक्ष्यामि रसबन्धं सुदुर्लभं ।\n\nत्रैलोक्यजननी या सा ओषधी अङ्गनायिका ॥ १,२३.२६१ ॥\n\nतया संपर्कमात्रेण बद्धस्तिष्ठति पारदः ।\n\nसप्ताहं मर्दितस्यास्य महौषध्या रसै रसः ॥ १,२३.२६२ ॥\n\nशतांशेनैव वेधेन कुरुते दिव्यकाञ्चनं ।\n\nत्रिः सप्ताहं रसे तस्या मर्दनाद्वरवर्णिनि ॥ १,२३.२६३ ॥\n\nलक्षवेधी रसः साक्षादष्टौ लोहानि विध्यति ।\n\nत्रिसप्ताहेन देवेशि दशलक्षाणि विध्यति ॥ १,२३.२६४ ॥\n\nचतुर्थे चैव सप्ताहे कोटिवेधी भवेद्रसः ।\n\nस्वेदतापनिघर्षेण महौषध्या रसेन तु ॥ १,२३.२६५ ॥\n\nददाति खेचरीं सिद्धिमनिवारितगोचरः ।\n\nकामयेत्कामिनीनां तु सहस्रं दिवसान्तरे ॥ १,२३.२६६ ॥\n\nनष्टच्छायो ह्यदृश्यश्च त्रैलोक्यं च भ्रमेदसौ ।\n\nमहौषध्या रसेनैव मृतसंजीवनं भवेत् ॥ १,२३.२६७ ॥\n\nअनेन घातयेत्सूतं पञ्चावस्थं कुरु प्रिये ।\n\nमृतस्य दापयेन्नस्यं हस्तौ पादौ तु मर्दयेत् ॥ १,२३.२६८ ॥\n\nतस्य तु प्रविशेज्जीवो मृतस्यापि वरानने ।\n\n<नरसारकल्पः>\n\nपुनरन्यं प्रवक्ष्यामि रसबन्धं सुदुर्लभं ॥ १,२३.२६९ ॥\n\nनरसारस्पर्शनेन क्षणाद्बध्येत सूतकः ।\n\nनरसाररसं दत्त्वा द्विपदीरजसा रसे ॥ १,२३.२७० ॥\n\nदिनान्ते बन्धमायाति सर्वलोहानि रञ्जति ।\n\nनरसाररसेनैव भावयेत्तु मनःशिलां ॥ १,२३.२७१ ॥\n\nनिर्गन्धा जायते सा तु घातयेत्तेन पन्नगं ।\n\nद्विपदीरजसा सार्धं निरुद्धः पन्नगो भवेत् ॥ १,२३.२७२ ॥\n\nनरसाररसेनैव जीर्णे षड्गुणपन्नगे ।\n\nतारे ताम्रेऽपि वा देवि कोटिवेधी भवेद्रसः ॥ १,२३.२७३ ॥\n\nनरसाररसे स्तन्ये भावितं सप्तधा पृथक् ।\n\nरसस्य दापयेद्ग्रासं यन्त्रे विद्याधराह्वये ॥ १,२३.२७४ ॥\n\nजीर्यते गगनं देवि निर्मुखे च वरानने ।\n\nनरसाररसेनेशि कीटनारीरसेन च ॥ १,२३.२७५ ॥\n\nद्रावयेद्गगनं देवि तीक्ष्णलोहं च पन्नगं ।\n\nनरसाररसेनेशि हनुमत्या रसेन च ॥ १,२३.२७६ ॥\n\nजायते काञ्चनं दिव्यं निषेकाद्भास्करः प्रिये ।\n\nनरसाररसे दत्त्वा मञ्जिष्ठां रक्तचन्दनं ॥ १,२३.२७७ ॥\n\nस्वरसैर्मदयन्त्याश्च पन्नगं देवि सेचयेत् ।\n\nतत्क्षणात्काञ्चनं दिव्यं सप्तवारा निषेचितं ॥ १,२३.२७८ ॥\n\nअष्टमांशयुतं हेम हेमकर्मणि चौषधं ।\n\nनरसाररसे भाव्यं सप्तवारं तु हिङ्गुलं ॥ १,२३.२७९ ॥\n\nतेनैव घातयेत्तीक्ष्णं भस्मीभूतत्वमाप्नुयात् ।\n\nतद्भस्म ताम्रपिष्टे तु त्रिगुणं तेन निर्वहेत् ॥ १,२३.२८० ॥\n\nतच्छुल्बं हेमसङ्काशं तारे वाष्टांशयोजितं ।\n\nतारं हेमसमांशं तु द्विवर्णं पतितं भवेत् ॥ १,२३.२८१ ॥\n\nनरसाररसे भाव्यं रसकं सप्तवारतः ।\n\nनरसाररसेनैव रसेन्द्रं सप्तवारतः ॥ १,२३.२८२ ॥\n\nतं रसं रसकं चैव तीक्ष्णलोहं च पन्नगं ।\n\nनरसाररसेनैव तेनैकत्र विमर्दयेत् ॥ १,२३.२८३ ॥\n\nतत्क्षणाज्जायते बद्धो रसस्य रसकस्य च ।\n\nतीक्ष्णनागं तथा शुल्बं रसकेन तु रञ्जयेत् ॥ १,२३.२८४ ॥\n\nहठात्तज्जायते हेम कूष्माण्डकुसुमप्रभं ।\n\n<कङ्कालखेचरीकल्पः>\n\nपुनरन्यं प्रवक्ष्यामि रसबन्धं सुदुर्लभं ॥ १,२३.२८५ ॥\n\nकङ्कालखेचरी नाम्ना ओषधी परमेश्वरि ।\n\nतस्य तैलं तु संग्राह्यं आद्यखेचरिसंयुतं ॥ १,२३.२८६ ॥\n\nस्थापयेद्दिनमेकं तु पात्रे भास्करनिर्मिते ।\n\nद्वितीये वासरे प्राप्ते वज्ररत्नं तु घातयेत् ॥ १,२३.२८७ ॥\n\nअनले धामयेत्तं तु सुतप्तं प्रज्वलत्प्रभं ।\n\n<मन्त्रसिह्मासनीकल्पः>\n\nसबीजा चौषधी ग्राह्या काचिद्गुल्मलता प्रिये ॥ १,२३.२८८ ॥\n\nमन्त्रसिंहासनी नाम तृतीया देवि खेचरी ।\n\nपातालयन्त्रे तत्तैलं गृह्णीयात्ताम्रभाजने ॥ १,२३.२८९ ॥\n\nतस्य तैलस्य मध्ये तु प्रक्षिपेत्खेचरीरसं ।\n\nमेदिनीयन्त्रमध्ये तु स्थापयेच्च वरानने ॥ १,२३.२९० ॥\n\nपूर्वौषध्यां तु तद्देवि गगनं मेदिनीजले ।\n\nरसे मासं ततो दत्त्वा मर्दनाद्गोलकं कुरु ॥ १,२३.२९१ ॥\n\nबद्ध्वा पोट्टलिकां तेन गगनं जारयेत्प्रिये ।\n\nसमे तु गगने जीर्णे बद्धस्तिष्ठति पारदः ॥ १,२३.२९२ ॥\n\nभस्त्राफूत्कारयुक्तेन धाम्यमानो न नश्यति ।\n\nकाकविष्ठासमं रूपं समजीर्णस्य जायते ॥ १,२३.२९३ ॥\n\nद्विगुणे गगने जीर्णे ह्यष्टलोहानि संहरेत् ।\n\n<इरिन्दिरीकल्पः>\n\nपुनरन्यं प्रवक्ष्यामि रसबन्धं सुदुर्लभं ॥ १,२३.२९४ ॥\n\nशिवदेहात्समुत्पन्ना ओषधी तु इरिन्दिरी ।\n\nजारयेद्गन्धकं सा तु जारयेत्सापि तालकं ॥ १,२३.२९५ ॥\n\nकाञ्चनं जारयेत्सा तु रसेन्द्रं सा च बन्धयेत् ।\n\nप्रवालं द्रावयेत्सा तु द्रावयेद्गगनं तथा ॥ १,२३.२९६ ॥\n\nवज्रं च घातयेत्सा तु सर्वसत्वं च घातयेत् ।\n\nजारयेत्सर्वलोहानि सत्वान्यपि च जारयेत् ॥ १,२३.२९७ ॥\n\nइरिन्दिरीरसे न्यस्य गोशृङ्गे तु वरानने ।\n\nधान्यराशौ निधातव्यं द्रुतस्तिष्ठति पारदः ॥ १,२३.२९८ ॥\n\nदिव्यौषध्या रसेनैव रसेन्द्रः सुरवन्दिते ।\n\nसमे तु कनके जीर्णे दशकोटिं तु वेधयेत् ॥ १,२३.२९९ ॥\n\nपञ्चमे लक्षकोटिं तु षड्गुणे स्पर्शवेधकः ।\n\nसप्तमे धूपवेधी स्यादष्टमे त्ववलोकतः ॥ १,२३.३०० ॥\n\nनवमे शब्दवेधी स्यादत ऊर्ध्वं न विद्यते ।\n\nभ्रमन्ति पशवो मूढाः कुलौषधिविवर्जिताः ॥ १,२३.३०१ ॥\n\nतृणौषधिरसानां च नैव सिद्धिः प्रजायते ।\n\nतस्मात्सर्वप्रयत्नेन ज्ञातव्या तु कुलौषधिः ॥ १,२३.३०२ ॥\n\nदिव्यौषध्यश्चतुः षष्टिः कुलमध्ये व्यवस्थिताः ।\n\nनैव जानाति मूढास्ताः शिवमोहेन मोहिताः ॥ १,२३.३०३ ॥\n\nअदिव्यास्तु तृणौषध्यो जायन्ते गिरिगह्वरे ।\n\nतृणौषध्या रसे सूतो नैव बद्धः कदाचन ॥ १,२३.३०४ ॥\n\nअक्षयो नैव तिष्ठेत कुलौषधिविवर्जितः ।\n\nकुलौषध्या विहीनास्तु गगनं चारयन्ति ये ॥ १,२३.३०५ ॥\n\nस रसस्तु वरारोहे वह्निमध्ये न तिष्ठति ।\n\nन खोटं न च वा भस्म नैव द्रव्यं करोति सः ॥ १,२३.३०६ ॥\n\nकिंचिद्द्रव्यं प्रकुर्वन्ति धाम्यमानं न तिष्ठति ।\n\nपत्रे पाके कषे छेदे नैव तिष्ठति काञ्चनं ॥ १,२३.३०७ ॥\n\nन वेधं च शतादूर्ध्वं करोति स रसः प्रिये ।\n\nयावन्न चाब्दं एकं तु विक्रान्तं त्रपु तत्तु काञ्चनं ॥ १,२३.३०८ ॥\n\nधर्मार्थकाममोक्षेषु नैव दद्यात्ततः प्रिये ।\n\nश्रीभैरवी ।\n\nनिर्जीवत्वं गतः सूतः कथं जीवं ददाति सः ॥ १,२३.३०९ ॥\n\nनिर्जीवेन तु निर्जीवं कथं जीवति शंकरः ।\n\nश्रीभैरवः ।\n\nदिव्यौषध्या यदा देवि रसेन्द्रो मर्दितो भवेत् ॥ १,२३.३१० ॥\n\nकालिकारहितः सूतस्तदा भवति पार्वति ।\n\nपरस्य हरते कालं कालिकारहितो रसः ॥ १,२३.३११ ॥\n\nअष्टानां चैव लोहानां मलं शमयति क्षणात् ।\n\nमहामूर्च्छागतं सूतं को वा विकथयेन्मृतं ॥ १,२३.३१२ ॥\n\nदिव्यौषध्या रसेनैव जायते नष्टचेतनः ।\n\nपञ्चभूतात्मकः सूतस्तिष्ठत्येव सदाशिवः ॥ १,२३.३१३ ॥\n\n<क्ष्मापालकल्पः>\n\nपुनरन्यं प्रवक्ष्यामि रसबन्धनमीश्वरि ।\n\nक्ष्मापालेन हरेद्वज्रं अनेनैव तु काञ्चनं ॥ १,२३.३१४ ॥\n\nवज्रभस्म हेमभस्म तद्वा एकत्र बन्धयेत् ।\n\n<अन्ये कुलमूलिकाकल्पाः>\n\nनिशाचररसे जार्यं नरजीवेन जारयेत् ॥ १,२३.३१५ ॥\n\nतं सूतं मारयेद्भद्रे जागरिर्दिव्य ओषधिः ।\n\nभक्षितः स रसो येन सोऽपि साक्षात्सदाशिवः ॥ १,२३.३१६ ॥\n\nभक्षिते तोलकैकेन स्पर्शवेधी भवेन्नरः ।\n\nप्रस्वेदात्तस्य गात्रस्य अष्टौ लोहानि काञ्चनं ॥ १,२३.३१७ ॥\n\nलक्षवर्षसहस्राणि स जीवेत्साधकोत्तमः ।\n\nप्रस्वेदात्तस्य गात्रस्य रसराजश्च बध्यते ॥ १,२३.३१८ ॥\n\nअजापतिः कृष्णतेजाः क्षणाद्बध्नाति सूतकं ।\n\nजागरीस्पर्शनाद्देवि क्ष्मापालेन च बध्यते ॥ १,२३.३१९ ॥\n\nतुरुवल्ल्या रसेनैव भावितं गगनं प्रिये ।\n\nजारयेद्वालुकायन्त्रे खोटो भवति तत्क्षणात् ॥ १,२३.३२० ॥\n\nद्रुतगोलकमाषैकं माषैकं हेमगोलकं ।\n\nएकीकृत्य तु संमर्द्य लुङ्गाम्लेन दिनत्रयं ॥ १,२३.३२१ ॥\n\nकर्षैकं नागपत्राणि रसकल्केन लेपयेत् ।\n\nवेष्टयेद्वृश्चिकालीं च तत्पिण्डं लेपयेत्ततः ॥ १,२३.३२२ ॥\n\nमारयेत्पन्नगं देवि शक्रगोपनिभं भवेत् ।\n\nकर्षैकं तारपर्णानि मृतनागेन लेपयेत् ॥ १,२३.३२३ ॥\n\nलेपयेद्वृश्चिकालीं च तत्पत्रं लेपयेत्ततः ।\n\nतत्तारं म्रियते देवि सिन्दूरारुणसन्निभं ॥ १,२३.३२४ ॥\n\nसहस्रांशेन तेनैव शुल्बवेधं प्रदापयेत् ।\n\nजायते कनकं दिव्यं देवाभरभूषणं ॥ १,२३.३२५ ॥\n\nक्षीरयुक्ता बहुफला ग्रन्थियुक्ता च पार्वति ।\n\nनाम्ना वर्तुलपत्त्राणि शस्यते रसबन्धने ॥ १,२३.३२६ ॥\n\nएकवारं कन्दकल्के मूकमूषागतं रसं ।\n\nधमेन्मुखानिलैर्बद्धो भक्षणाय प्रशस्यते ॥ १,२३.३२७ ॥\n\nरक्तकञ्चुकिकन्दं तु स्त्रीस्तन्येन तु पेषितं ।\n\nमूषायां पूर्वयोगेन कुरुते सूतबन्धनं ॥ १,२३.३२८ ॥\n\nवृश्चिकापत्त्रिकाबीजं नारीक्षीरसमन्वितं ।\n\nधमयेत्पूर्ववत्सूतं भक्षणार्थाय वार्तिकः ॥ १,२३.३२९ ॥\n\nवज्रकन्दं समादाय रसं मध्ये विनिक्षिपेत् ।\n\nगजेन्द्राख्यं पुटं दद्यात्सप्तधा बन्धतां नयेत् ॥ १,२३.३३० ॥\n\nभक्षयेत्तं रसं प्राज्ञः षण्मासादमरो भवेत् ।\n\nलाङ्गलीकन्दमादाय कर्कोटीकन्दं एव च ॥ १,२३.३३१ ॥\n\nरसं तन्मध्यगं कृत्वा स्वेदयेन्मर्दयेत्पुनः ।\n\nम्रियते नात्र सन्देहो ध्मातस्तीव्रानलेन तु ॥ १,२३.३३२ ॥\n\nशुकचञ्चुगतं सूतं पुटयेद्धामयेत्ततः ।\n\nशतांशवेधकर्तायं देहसिद्धिकरो भवेत् ॥ १,२३.३३३ ॥\n\nहंसपादीरसं सूतं शुष्ककन्दोदरे क्षिपेत् ।\n\nगजेन्द्रपुटनं दद्यान्म्रियते नात्र संशयः ॥ १,२३.३३४ ॥\n\nसहस्रवेधकर्ता च जायते नात्र संशयः ।\n\nहंसाङ्घ्रिं शुकचञ्चुं च गृहीत्वा मर्दयेद्रसं ॥ १,२३.३३५ ॥\n\nक्रौञ्चपादोदरे क्षिप्त्वा ततो दद्यात्पुटत्रयं ।\n\nम्रियते नात्र सन्देहो लक्षवेधी महारसः ॥ १,२३.३३६ ॥\n\n<तृणज्योतिःकल्पः>\n\nतृणज्योतिरिति ख्यातां शृणु दिव्यौषधिं प्रिये ।\n\nनिशा तु प्रज्वलेन्नित्यं नाह्ना ज्वलति पार्वति ॥ १,२३.३३७ ॥\n\nतस्य मूले तु संक्षिप्ते क्षीरं रक्तं भवेत्क्षणात् ।\n\nतन्मूलरसगन्धाभ्रैर्मातुलुङ्गाम्लपेषितैः ॥ १,२३.३३८ ॥\n\nशुल्बपत्रं विलिप्तं तु भवेद्धेम पुटत्रयात् ।\n\nतन्मूलचूर्णसंयुक्तो रसराजः सुरेश्वरि ॥ १,२३.३३९ ॥\n\nमातुलुङ्गरसे घृष्टमभ्रकं चरति क्षणात् ।\n\n<उच्चाटाकल्पः>\n\nअथोच्चाटां प्रवक्ष्यामि रसबन्धकरीं प्रिये ॥ १,२३.३४० ॥\n\nएकमेव भवेन्नालं तस्या रोमप्रवेष्टनं ।\n\nतस्याग्रे च भवेत्पुष्पं शुकतुण्डस्य सन्निभं ॥ १,२३.३४१ ॥\n\nतत्पत्राणि च देवेशि शुकपिञ्छनिभानि च ।\n\nतत्कन्दं कूर्मसंस्थानं क्षीरं सिन्दूरसन्निभं ॥ १,२३.३४२ ॥\n\nजलं स्रवेन्मधूच्छिष्टे तत्समादाय पार्वति ।\n\nवेधयेत्सर्वलोहानि काञ्चनानि भवन्ति च ॥ १,२३.३४३ ॥\n\nरसतालकतुत्थानि मर्दयेदुच्चटारसैः ।\n\nआतपे म्रियते तप्तो रसो दिव्यौषधीबलात् ॥ १,२३.३४४ ॥\n\nवेधयेत्सर्वलोहानि लक्षांशेन वरानने ।\n\nआवर्तितं भवेद्यावज्जायतेऽर्कसमप्रभं ॥ १,२३.३४५ ॥\n\n<रक्तस्नुहीकल्पः>\n\nरसं रक्तस्नुहीक्षीरं कुनटीं गन्धकाभ्रकं ।\n\nदरदं चैव लोहानि सहस्रांशेन वेधयेत् ॥ १,२३.३४६ ॥\n\nस्नुहीक्षीरं समादाय निशाचूर्णेन वेष्टयेत् ।\n\nगुटिकीकृत्य तेनैव नागं विध्यति तत्क्षणात् ॥ १,२३.३४७ ॥\n\n<स्थलपद्मिनीकल्पः>\n\nअथातः स्थलपद्मिन्या दिव्यौषध्या विधिं शृणु ।\n\nपद्मिनीसदृशा पत्रैः पुष्पैरपि च तादृशी ॥ १,२३.३४८ ॥\n\nभङ्गे चैव स्रवेत्क्षीरं रक्तवर्णा सुशोभना ।\n\nआक्रम्य वामपादेन पश्येद्गगनमण्डलं ॥ १,२३.३४९ ॥\n\nपश्येच्च तारकायुक्तं ग्रहनक्षत्रमण्डलं ।\n\nलक्षयोजनतो देवि सा ज्ञेया स्थलपद्मिनी ॥ १,२३.३५० ॥\n\nतस्याः पञ्चाङ्गमादाय हरगौरीसमन्वितं ।\n\nमनःशिलातालयुक्तं माक्षिकेण समन्वितं ॥ १,२३.३५१ ॥\n\nमर्दयेत्सप्तरात्रं तु तेन शुल्बं च वेधयेत् ।\n\nसहस्रांशेन देवेशि विद्धं भवति काञ्चनं ॥ १,२३.३५२ ॥\n\nतस्याः पञ्चाङ्गमादाय पूर्वोक्तविधिना प्रिये ।\n\nचारयेत्सूतराजं तु मूकमूषागतं धमेत् ॥ १,२३.३५३ ॥\n\nम्रियते मूषिकामध्ये संकोचेन न संशयः ।\n\nतेनैव सर्वलोहानि सहस्रांशेन वेधयेत् ॥ १,२३.३५४ ॥\n\n<चित्रककल्पः>\n\nचित्रकस्य यथा गुह्यं कथयामि समासतः ।\n\nत्रिविधश्चित्रको ज्ञेयः कृष्णो रक्तो रसायनं ॥ १,२३.३५५ ॥\n\nशुक्लो व्याधिप्रशमनः श्रेष्ठमध्यकनीयसाः ।\n\nकृष्णं रक्तं सितं वापि हेमन्ते नोद्धरेद्बुधः ॥ १,२३.३५६ ॥\n\nकृष्णचित्रकमुत्पाट्य गोभिर्नाघ्रातमीश्वरि ।\n\nक्षीरमध्ये क्षिपेत्क्षीरं कृष्णवर्णं भवेत्क्षणात् ॥ १,२३.३५७ ॥\n\nतस्य पञ्चाङ्गचूर्णेन पारदं सह मर्दयेत् ।\n\nधमेच्च मूकमूषायां खोटो भवति तत्क्षणात् ॥ १,२३.३५८ ॥\n\nरक्तांबरधरो भूत्वा रक्तमाल्यानुलेपनः ।\n\nकृष्णपक्षे तु पञ्चम्यां रक्तमाल्यौदनेन तु ॥ १,२३.३५९ ॥\n\nबलिं दत्त्वा महादेवि रक्तचित्रकमुद्धरेत् ।\n\nरक्तचित्रकचूर्णेन वङ्गं पायैस्त्रिभिस्त्रिभिः ॥ १,२३.३६० ॥\n\nसर्वदोषविनिर्मुक्तः स्तम्भमायाति तत्क्षणात् ।\n\nतन्मूलं सूतकं ताम्रं कुङ्कुणीतैलसेचनात् ॥ १,२३.३६१ ॥\n\nएकविंशतिवारेण शुद्धं शुल्बं भविष्यति ।\n\nरक्तचित्रकभल्लाततैललिप्तं पुटेन तु ॥ १,२३.३६२ ॥\n\nचन्द्रार्कपत्रं देवेशि जायते दिव्यकाञ्चनं ।\n\nनागिनीकन्दसूतेन्द्ररक्तचित्रसंयुतं ॥ १,२३.३६३ ॥\n\nपत्रलेपप्रतीवापैश्चन्द्रार्कं काञ्चनं भवेत् ।\n\n<ज्योतिष्मतीतैलकल्पः>\n\nज्योतिष्मतीतैलविधिं वक्ष्यामि शृणु पार्वति ॥ १,२३.३६४ ॥\n\nज्योतिष्मती नाम लता या च काञ्चनसन्निभा ।\n\nवल्लीवितानबहुला हेमवर्णफला शुभा ॥ १,२३.३६५ ॥\n\nआषाढपूर्वपक्षेऽस्या गृहीत्वा बीजमुत्तमं ।\n\nतिलवत्क्वाथयित्वा वा हस्तपादैरथापि वा ॥ १,२३.३६६ ॥\n\nतस्यास्तैलं समादाय कुम्भे ताम्रमये क्षिपेत् ।\n\nस्थापयेद्भूगतं कुम्भं क्रमादूर्ध्वतुषाग्निना ॥ १,२३.३६७ ॥\n\nषण्मासे तु व्यतिक्रान्ते स घटः काञ्चनं भवेत् ।\n\nताम्रं हेमसमं कृत्वा तैलमाक्षीकमिश्रितं ॥ १,२३.३६८ ॥\n\nप्रतिवापेन सिञ्चेत्तद्धेम ताम्रसमं भवेत् ।\n\nतथा च शतवेधी स्याद्विद्यारत्नं अनुत्तमं ॥ १,२३.३६९ ॥\n\n<दग्धरुहाकल्पः>\n\nदग्धरुहां प्रवक्ष्यामि रसबन्धकरीं प्रिये ।\n\nस्पर्शौषधीति सा ज्ञेया सर्वकामार्थसाधनी ॥ १,२३.३७० ॥\n\nशश्वच्छिन्ना महादेवि दग्धा सा पावकेन तु ।\n\nप्ररोहति क्षणाद्दिव्या दग्धा सा तु महौषधी ॥ १,२३.३७१ ॥\n\nरक्तं पीतं सितं कृष्णं तस्याः पुष्पं प्रजायते ।\n\nचणकस्येव पत्राणि सुप्रसूतानि लक्षयेत् ॥ १,२३.३७२ ॥\n\nसा स्थिता गोमतीतीरे गङ्गायामर्बुदे गिरौ ।\n\nउज्जयिन्या दक्षिणतो वनान्तेषु च दृश्यते ॥ १,२३.३७३ ॥\n\nतस्याः कन्दरसं दिव्ये कृष्णराजीसमन्वितं ।\n\nताम्बूलेन समं कृत्वा घुटिकां कारयेद्बुधः ॥ १,२३.३७४ ॥\n\nसर्वेषामेव लोहानां द्रुतानां वह्निमध्यतः ।\n\nसहस्रं वेधयित्वा तु काञ्चनं कुरुते क्षणात् ॥ १,२३.३७५ ॥\n\nतथैव म्रियते सूतः कान्तहेमाभ्रसंयुतः ।\n\n<कटुतुम्बीकल्पः>\n\nकटुतुंबी तु विख्याता देवि दिव्यौषधिं शृणु ॥ १,२३.३७६ ॥\n\nतस्या बीजानि संगृह्य सूक्ष्मचूर्णं तु कारयेत् ।\n\nएकविंशतिवाराणि भाव्यं धात्रीरसेन च ॥ १,२३.३७७ ॥\n\nपयसा सह तेनैव विश्वभेषजसंयुतं ।\n\nबीजं यन्त्रे विनिक्षिप्य तैलं संगृह्य पिण्डितः ॥ १,२३.३७८ ॥\n\nरसं मूर्छापयेत्तेन चक्रमर्देन मर्दयेत् ।\n\n<लोहदण्डकल्पः>\n\nगोपित्तं शिखिपित्तं च कांक्षीकासीससंयुतं ॥ १,२३.३७९ ॥\n\nतारतुल्यानि चैतानि सर्वेषां सूतकं समं ।\n\nमेषशृङ्गे निधातव्यं मासमेकं निरन्तरं ॥ १,२३.३८० ॥\n\nलोहदण्डेन संसिक्तं सर्वलोहानि वेधयेत् ।\n\nगन्धकं लोहदण्डेन एकविंशतिभावितं ॥ १,२३.३८१ ॥\n\nयुक्तं लोहकुलेनैव जम्बीररससंयुतं ।\n\nसबीजं सूतकोपेतमन्धमूषानिवेशितं ॥ १,२३.३८२ ॥\n\nभूगतं मासमेकं तु तारं काञ्चनतां नयेत् ।\n\nदलस्य भागमेकं तु तारपञ्चांशमेव च ॥ १,२३.३८३ ॥\n\nशुल्बं च पञ्चभागं च बीजस्यैकं च योजयेत् ।\n\nएते द्वादशभागाः स्युः सर्वं तद्धारयेत्क्षितौ ॥ १,२३.३८४ ॥\n\nस्थानस्यास्य निषेकं तु सुदण्डेन तु कारयेत् ।\n\nपञ्चविंशद्दिनान्ते तु जायते कनकोत्तमं ॥ १,२३.३८५ ॥\n\n<क्षीरकन्दकल्पः>\n\nक्षीरकन्दविधिं वक्ष्ये सर्वसिद्धिकरं तथा ।\n\nचतुर्वर्णं विषं तत्र रक्तकन्दं प्रशस्यते ॥ १,२३.३८६ ॥\n\nभग्नमेतत्स्रवेत्क्षीरं रक्तवर्णं सुशोभनं ।\n\nमेघानां तु निनादेन संजातैरुपशोभितं ॥ १,२३.३८७ ॥\n\nपत्रैः स्नुहीसमैः स्निग्धैः समभिर्हेमसत्प्रभैः ।\n\nबन्धनं रसराजस्य सर्वसत्ववशंकरं ॥ १,२३.३८८ ॥\n\nतस्य क्षीरं तु संगृह्य तारं निर्वाहयेद्बुधः ।\n\nधमेद्धठाग्निना चैव जायते हेम शोभनं ॥ १,२३.३८९ ॥\n\nतिन्त्रिणीपत्रनिर्यासमीषत्ताम्ररजोयुतं ।\n\nमर्दयेत्पारदं प्राज्ञो रसबन्धो भविष्यति ॥ १,२३.३९० ॥\n\nतोयमध्ये विनिक्षिप्य गुलिका वज्रवद्भवेत् ।\n\n<शाकवृक्षकल्पः>\n\nशाकवृक्षस्य देवेशि निष्पीड्य रसमुत्तमं ॥ १,२३.३९१ ॥\n\nरक्तचन्दनसंयुक्तं सर्वलोहानि जारयेत् ।\n\nमिलन्ति सर्वलोहानि द्रवन्ति सलिलं यथा ॥ १,२३.३९२ ॥\n\nगन्धकं रसकं ताप्यं पारदं रक्तचन्दनं ।\n\nरुदन्त्या रससंयुक्तं तारमायाति काञ्चनं ॥ १,२३.३९३ ॥\n\nशाकवृक्षस्य निर्यासं यत्नतः परिगालयेत् ।\n\nशिग्रुमूलस्य चूर्णं तु तद्रसेन तु मर्दयेत् ॥ १,२३.३९४ ॥\n\nप्रलिप्तशुल्बपत्राणि पुटेत्क्षिप्त्वा विपाचयेत् ।\n\nतद्द्रुतं काञ्चनं दिव्यं भवेल्लक्षणसंयुतं ॥ १,२३.३९५ ॥\n\nफलानि शाकवृक्षस्य परिपक्वानि संगृहेत् ।\n\nतद्रसेन तु सम्प्राज्ञः सप्तरात्रं तु भावयेत् ॥ १,२३.३९६ ॥\n\nतद्रसेन समायुक्तं मञ्जिष्ठामिश्रितं तथा ।\n\nलेपयेत्तारपत्राणि ध्मातं भवति काञ्चनं ॥ १,२३.३९७ ॥\n\n<देवदालीकल्पः>\n\nदेवदाल्या महौषध्या विधिं वक्ष्याम्यतः परं ।\n\nसा श्वेता व्याधिशमने कृष्णा पीता रसायने ॥ १,२३.३९८ ॥\n\nपौर्णमास्यां त्रयोदश्यां राहुग्रस्ते दिवाकरे ।\n\nअथवा कृष्णपञ्चम्यामिमां विधिवदुद्धरेत् ॥ १,२३.३९९ ॥\n\nदेवदालीफलं देवि विष्णुक्रान्तां च सूतकं ।\n\nमूर्छयेद्बन्धयेत्क्षिप्रं शुल्बं हेम करोति च ॥ १,२३.४०० ॥\n\nदेवदालीफलं मूलमीश्वरीरसमेव च ।\n\nतोयेन मर्दितं कृत्वा वङ्गं स्तम्भयति क्षणात् ॥ १,२३.४०१ ॥\n\n<श्वेतगुञ्जाकल्पः>\n\nअथातः सम्प्रवक्ष्यामि श्वेतगुञ्जाविधिं प्रिये ।\n\nकृष्णपक्षे चतुर्दश्यामष्टम्यां च सुरार्चिते ॥ १,२३.४०२ ॥\n\nकपाले मृत्तिकां न्यस्य सेचयेत्सलिलेन तु ।\n\nबीजानि सितगुञ्जायाः पुष्ययोगे तु वापयेत् ॥ १,२३.४०३ ॥\n\nवक्ष्यमाणेन योगेन कुर्यात्संग्रहणं तथा ।\n\nओं नमो भगवति श्वेतवल्लि श्वेतपर्वतवासिनि ॥ १,२३.४०४ ॥\n\nसर्वकार्याणि कुरु कुरु अप्रतिहतं नमो नमः स्वाहा ।\n\nशुद्धशुल्बं तु संगृह्य मूषामध्ये तु संस्थितं ॥ १,२३.४०५ ॥\n\nत्रिपञ्चपलसंख्या तु कर्षार्धसितगुञ्जया ।\n\nसहैकत्र भवं तारं तस्य गन्धविवर्जितं ॥ १,२३.४०६ ॥\n\nब्रह्मरीतिसमायुक्तं गुञ्जाचूर्णं सहैकतः ।\n\nदेवीनां भूषणं देवि जायते हेम शोभनं ॥ १,२३.४०७ ॥\n\n<कर्तरीरसबन्धः>\n\nअथातः सम्प्रवक्ष्यामि कर्तरीरसबन्धनं ।\n\nअसुराणां समायोगे क्रोधाविष्टेन चेतसा ॥ १,२३.४०८ ॥\n\nसुदर्शनं महाचक्रं प्रेषितं मुरवैरिणा ।\n\nभालपट्टात्ततस्तस्य निपेतुः स्वेदबिन्दवः ॥ १,२३.४०९ ॥\n\nते भूमौ पतिता दिव्याः संजाताः कर्तरीरसः ।\n\nरक्षार्थं स्थापितं तत्र विष्णुना च सुदर्शनं ॥ १,२३.४१० ॥\n\nचक्रतुल्यं भ्रमत्येतदायुधानि निकृन्तति ।\n\nकुरुते गर्जनं नादं धूमज्वालां विमुञ्चति ॥ १,२३.४११ ॥\n\nकर्तरीदृष्टिमात्रेण तथान्या शब्दकर्तरी ।\n\nलोकानां तु हितार्थाय घोरशक्तिर्व्यवस्थिता ॥ १,२३.४१२ ॥\n\nरसरूपा महाघोरा सा सिद्धानां तु वेदिनी ।\n\nतस्य क्षेत्रं यदा गच्छेदघोरास्त्रं जपेत्तदा ॥ १,२३.४१३ ॥\n\nपुनर्घोरं न्यसेत्तत्र अथान्यं विन्यसेद्बुधः ।\n\nअनुलोमविलोमेन देहेऽधिष्ठाप्य कर्तरीं ॥ १,२३.४१४ ॥\n\nमुद्रया मुद्रयेत्तां तु अघोरास्त्रेण योजितां ।\n\nदीप्तेन रोधयेत्तां तु स्तम्भयेद्दीपनेन तु ॥ १,२३.४१५ ॥\n\nनिष्ठया मुद्रया तां तु स्थानयोगेन योजयेत् ।\n\n<उदकबन्धाः; चन्द्रोदकबन्धः>\n\nअथ चन्द्रोदकेनेशि वक्ष्यामि रसबन्धनं ॥ १,२३.४१६ ॥\n\nदृष्ट्वा चन्द्रोदकं मन्त्री पौर्णमास्यां विशेषतः ।\n\nग्रहणं तत्र कर्तव्यं पौर्णमास्यां प्रयत्नतः ॥ १,२३.४१७ ॥\n\nनिर्गच्छति महीं भित्त्वा चन्द्रवृद्ध्या तु वर्धते ।\n\nक्षेत्रबन्धं पुरा कृत्वा देवमभ्यर्च्य शङ्करं ॥ १,२३.४१८ ॥\n\nचतुर्दश्यां तु तत्क्षेत्रं पूजयित्वा विचक्षणः ।\n\nअहोरात्रोषितो भूत्वा बलिं तत्र निवेदयेत् ॥ १,२३.४१९ ॥\n\nपौर्णमास्यां च रात्रौ च गत्वा तस्य समीपतः ।\n\nचन्द्रोदकं तु संगृह्य मन्त्रयुक्तः सुमन्त्रितं ॥ १,२३.४२० ॥\n\nआलोड्य मधुसर्पिर्भ्यां पिबेत्तत्तु समाहितः ।\n\nपीतमात्रेण तेनैव मूर्छितो भवति क्षणात् ॥ १,२३.४२१ ॥\n\nचन्द्रोदये तथोत्तिष्ठेत्क्षारं तस्य तु दापयेत् ।\n\nसप्तरात्रप्रयोगेण चन्द्रवन्निर्मलो भवेत् ॥ १,२३.४२२ ॥\n\nएकविंशतिरात्रेण जीवेद्ब्रह्मदिनत्रयं ।\n\nएकमासप्रयोगेण ब्रह्मायुः स भवेन्नरः ॥ १,२३.४२३ ॥\n\nचन्द्रोदकेन गगनं रसं हेम च मर्दयेत् ।\n\nमूषामध्यगतं ध्मातं तत्क्षणाद्घुटिका भवेत् ॥ १,२३.४२४ ॥\n\nअयं तु स्पर्शमात्रेण लोहान्यष्टौ च वेधयेत् ।\n\nतद्रसं तु रसं चान्यं वज्रेण समजारितं ॥ १,२३.४२५ ॥\n\nचतुःषष्ट्यंशतो विध्येद्द्विगुणेन सहस्रकं ।\n\nदशसङ्कलिकाबद्धं गुञ्जामात्रं रसं ततः ॥ १,२३.४२६ ॥\n\nत्रिलोहवेष्टितं वक्त्रे धृत्वा चादृश्यतां व्रजेत् ।\n\nओं नमो रुद्राय दंष्ट्रोत्कटाय विघ्नं नाशय नाशय दिशो रक्ष रक्ष रुद्रो ज्ञापयति हुं फट्स्वाहा ।\n\nइति दिग्बन्धमन्त्रः ।\n\nओं नमो भगवते रुद्राय त्रिशूलहस्ताय अमृतोद्भव रक्ष रक्ष हुं फट्स्वाहा ।\n\nइति पानमन्त्रः ।\n\n<विषोदकबन्धः>\n\nअथातः सम्प्रवक्ष्यामि विषोदरसबन्धनं ॥ १,२३.४२७ ॥\n\nसितपीतादिवर्णाढ्यं तत्र देवि रसोत्तमं ।\n\nतत्र गत्वाचलोद्देशे स्मरेद्घोरं सहस्रकं ॥ १,२३.४२८ ॥\n\nकेशाः क्षिप्ताः स्फुटन्त्यस्मिन्नात्मच्छायां न दृश्यते ।\n\nतैलं च गोलकाकारं घृतं तेन विसर्पति ॥ १,२३.४२९ ॥\n\nगन्धकस्य हरेद्गन्धं पललं लवणायते ।\n\nज्ञात्वा पलाशपत्रेण कटुकालाबुके क्षिपेत् ॥ १,२३.४३० ॥\n\nविषोदकं गन्धकं च हरबीजं च तत्समं ।\n\nअजाक्षीरेण पिष्ट्वा तु शुल्बपात्रे तु लेपयेत् ॥ १,२३.४३१ ॥\n\nतत्पुटेन भवेद्देवि सिन्दूरारुणसन्निभं ।\n\nशतांशेनैव तद्देवि सर्वलोहानि वेधयेत् ॥ १,२३.४३२ ॥\n\nअनेन विधिना देवि नागः सिन्दूरतां व्रजेत् ।\n\nसहस्रांशेन तस्यैव तारं भवति काञ्चनं ॥ १,२३.४३३ ॥\n\nरक्तं पीतं तथा कृष्णमुत्तरोत्तरकार्यकृत् ।\n\nत्रिफलाकान्तपात्रे वा पात्रेऽलाबुमयेऽपि वा ॥ १,२३.४३४ ॥\n\nगृहीत्वा पूर्ववत्पत्रैः पालाशैर्वेष्टयेद्बहिः ।\n\nस्थापयेद्धान्यमध्ये तु दिवसानेकविंशतिं ॥ १,२३.४३५ ॥\n\nमहिषीक्षीरमध्ये तु बिन्दुमेकं तु साधयेत् ।\n\nपायसं भक्षयेद्यस्तु पयोमध्वाज्यसंयुतं ॥ १,२३.४३६ ॥\n\nयावत्पूर्णं बलं देवि जीवेत्तद्बिन्दुसंख्यया ।\n\nलाङ्गली गृहधूमश्च सिन्दूरं रजनीद्वयं ॥ १,२३.४३७ ॥\n\nमेषस्य शृङ्गं शृङ्गीं च कृष्णोन्मत्ताश्वमारकं ।\n\nसबीजसूतकं चैव विषतोयेन मर्दयेत् ॥ १,२३.४३८ ॥\n\nविषतोयेन मेधावी सप्तवाराणि भावयेत् ।\n\nअथवा भावयेत्तं तु यावच्चूर्णं तु मर्दयेत्तद्भवेत् ॥ १,२३.४३९ ॥\n\nतेन नागं प्रतीवाप्य षोडशांशेन खं भवेत् ।\n\nमूषास्थं वेणुयन्त्रे च त्रीणि वाराणि भावयेत् ॥ १,२३.४४० ॥\n\nधूमं परिहरेत्तस्य अङ्गव्याधिकरं परं ।\n\nस्थापयेन्नागसिन्दूरं पात्रेऽलाबुमये च तत् ॥ १,२३.४४१ ॥\n\nतच्चूर्णं तु शतांशेन तारताम्रादि वेधयेत् ।\n\nविषपानीयमादाय वङ्गमावर्तितं शुभं ॥ १,२३.४४२ ॥\n\nनिषिक्तं चैव तत्तोयैस्तारं भवति काञ्चनं ।\n\nविषपानीयमादाय प्रक्षिपेच्च रसोत्तमे ॥ १,२३.४४३ ॥\n\nकुनटीगन्धपाषाणविषटङ्कणलाङ्गलीः ।\n\nनष्टपिष्टं कृतं खल्वे तारपत्राणि लेपयेत् ॥ १,२३.४४४ ॥\n\nअन्धमूषागतं ध्मातं निर्बीजं कनकं भवेत् ।\n\nओं ह्रीं नीलकण्ठाय ठः ठः ।\n\nअस्य अयुतं जपेत् ।\n\nइति विषोदकग्रहणपानमन्त्रः ।\n\n<सञ्जीवनीजलकल्पः>\n\nसंजीवनीजलस्याथ विधिं वक्ष्यामि पार्वति ॥ १,२३.४४५ ॥\n\nशुक्रेणाराधितो देवि प्रागहं सुरवन्दिते ।\n\nदानवानां हितार्थाय मृतानां देवसङ्गरे ॥ १,२३.४४६ ॥\n\nमया संजीवनी विद्या दत्ता चोदकरूपिणी ।\n\nतया संजीविता दैत्या ये मृता देवसङ्गरे ॥ १,२३.४४७ ॥\n\nनिक्षिप्ता मर्त्यलोके सा सम्यक्ते कथयाम्यहं ।\n\nअस्ति मर्त्या महापुण्या पवित्रा दक्षिणापथे ॥ १,२३.४४८ ॥\n\nदक्षिणे तु तटे तस्या उत्पलीनगरं परं ।\n\nतस्य दक्षिणतः शैलः सर्वलोकेषु विश्रुतः ॥ १,२३.४४९ ॥\n\nनाम्ना कृष्णगिरिः चेति दृश्यते सर्वमङ्गले ।\n\nसुप्रसिद्धाम्बिका नाम ग्रामस्तस्यास्ति सन्निधौ ॥ १,२३.४५० ॥\n\nतत्राप्युदकमालोक्य परीक्षेत सुरार्चिते ।\n\nगृहीत्वा शुष्कवंशं तु क्षिपेत्तोयस्य मध्यतः ॥ १,२३.४५१ ॥\n\nजायते हरितं स्निग्धमहोरात्रेण निश्चितं ।\n\nमुञ्चत्यङ्कुरपत्रानि दृश्यतेऽतिमनोहरं ॥ १,२३.४५२ ॥\n\nबलिपुष्पोपहारेण ततो देवि समर्चयेत् ।\n\nक्षेत्राधिपं गणेशं च चन्द्रं योगिगणं तथा ॥ १,२३.४५३ ॥\n\nओं चन्द्राय पिनाकिने शूलपाणये ओं दिशो बन्ध बन्धय दिशो बन्ध बन्धय ठः ठः ।\n\nतिलांश्च सर्षपांश्चैव मन्त्रेणानेन सर्षपान् ।\n\nसप्ताभिमन्त्रितान्कृत्वा साधको दिक्षु निक्षिपेत् ॥ १,२३.४५४ ॥\n\nकटुकालाबुके तोयं कृतरक्षः समाहितः ।\n\nगृहीत्वा तत्प्रयत्नेन निजं स्थानं समाश्रयेत् ॥ १,२३.४५५ ॥\n\nओं नमोऽमृते अमृतरूपिणि अमृतं कुरु कुरु एवं रुद्र आज्ञापयति स्वाहा ।\n\nसप्ताभिमन्त्रितं कृत्वा मन्त्रेणानेन तज्जलं ।\n\nदिनमेकं तथा सूतं स्वर्णमाषद्वयान्वितं ॥ १,२३.४५६ ॥\n\nमर्दयेत्तेन तोयेन पिबेत्तत्तु विचक्षणः ।\n\nएकविंशतिरात्रं तु क्षीराहारोऽथ यत्नतः ॥ १,२३.४५७ ॥\n\nजीवेत्कल्पायुतं साग्रं कामरूपो महाबलः ।\n\nयोजनानां शतं गत्वा पुनरेव निवर्तते ॥ १,२३.४५८ ॥\n\nअवध्यः सर्वभूतानां स्वेच्छाहारः स खेचरः ।\n\nकनकं पारदं व्योम समं एकत्र योजयेत् ॥ १,२३.४५९ ॥\n\nमर्दयेत्तेन तोयेन सप्ताहं स्वेदयेत्ततः ।\n\nस रसः सर्वलोहानि षष्ट्यंशेन तु वेधयेत् ॥ १,२३.४६० ॥\n\nअथवा तं रसं दिव्यं मधुना सह भक्षयेत् ।\n\nमासमात्रप्रयोगेन जीवेद्ब्रह्मदिनायुतं ॥ १,२३.४६१ ॥\n\nतस्य मूत्रमलस्वेदैः शुल्बं भवति काञ्चनं ।\n\nनिर्वाते तोयमादाय पारदं च मनःशिलां ॥ १,२३.४६२ ॥\n\nमर्दयेत्खल्वपाषाणे नष्टपिष्टं भवेत्ततः ।\n\nस्वेदयेत्सप्तरात्रं तु त्रिलोहेन च वेष्टयेत् ॥ १,२३.४६३ ॥\n\nअन्तर्धानं क्षणाद्गच्छेद्विद्याधरपतिर्भवेत् ।\n\nसिद्धकन्याशतवृतो यावत्कल्पांश्चतुर्दश ॥ १,२३.४६४ ॥\n\nदिनेषु तेषु सर्वेषु दद्याच्छाल्योदनं घृतं ।\n\nपयसा च समायुक्तं नित्यमेवं च कारयेत् ॥ १,२३.४६५ ॥\n\n<उष्णोदककल्पः>\n\nउष्णोदकविधिं वक्ष्ये समाहितमनाः शृणु ।\n\nपश्यत्युष्णोदकं यत्र वासं तत्रैव कारयेत् ॥ १,२३.४६६ ॥\n\nशर्वरीमुषितां तत्र चणकास्तु दिने दिने ।\n\nभक्षयेन्मासमात्रं तु जीवेद्वर्षशताष्टकं ॥ १,२३.४६७ ॥\n\nतस्य मूत्रपुरीषेण शुल्बं भवति काञ्चनं ।\n\nउष्णोदकं च कासीसं गन्धपाषाणसंयुतं ॥ १,२३.४६८ ॥\n\nचतुर्थांशेन रसकं दशभागं विनिक्षिपेत् ।\n\nशुल्बं च मर्दयेत्सर्वं नष्टपिष्टं क्षणेन तु ॥ १,२३.४६९ ॥\n\nतेन लेपितमात्रेण शुल्वं भवति काञ्चनं ।\n\nनिषिक्तं तेन तोयेन प्रतिवापं ददेद्बुधः ॥ १,२३.४७० ॥\n\nशुल्बं च जायते हेम तरुणादित्यवर्चसं ।\n\nतारं च तेन मार्गेण निषिक्तं हेमतां व्रजेत् ॥ १,२३.४७१ ॥\n\nउष्णोदकेन भल्लातं तिलमुष्टिं च भक्षयेत् ।\n\nमासद्वयप्रयोगेण जीवेद्वर्षशतत्रयं ॥ १,२३.४७२ ॥\n\nरसगन्धाश्मरसकतुत्थं दरदमाक्षिकं ।\n\nयाममुष्णाम्बुना घृष्ट्वा तारपत्राणि लेपयेत् ॥ १,२३.४७३ ॥\n\nविभ्राम्य तु धमेद्देवि स्याच्चतुर्दशवर्णकं ।\n\nक्रमेणानेन देवेशि शुल्बं षोडशवर्णकं ॥ १,२३.४७४ ॥\n\nएकैकं हेमतारांशं द्वयं कांताभ्रयोः पृथक् ।\n\nउष्णोदकेन संमर्द्य धमनात्खोटतां नयेत् ॥ १,२३.४७५ ॥\n\nतं मुखे धारयेन्मासं वज्रकायो भवेत्ततः ।\n\nतच्चूर्णं यवमात्रं तु भक्षयेन्मधुसर्पिषा ॥ १,२३.४७६ ॥\n\nयावत्पलं तस्य मलैः शुल्बं भवति काञ्चनं ।\n\nउष्णोदपाचितान्खादेत्कुलुत्थान्क्षीरपो भवेत् ॥ १,२३.४७७ ॥\n\nस्नानं उष्णांभसा कुर्याद्वर्षाद्वर्षाच्छतायुषः ।\n\nक्षीरमुष्णोदकं क्वाथं त्रिफलायाश्च पाचयेत् ॥ १,२३.४७८ ॥\n\nपाचयेत्पायसं कान्तपात्रे भुक्त्वा महायुषः ।\n\n<शैलोदककल्पः>\n\nअतः परं प्रवक्ष्यामि शैलोदकविधिं प्रिये ॥ १,२३.४७९ ॥\n\nकर्दमापो महीशैलशिला चेति चतुर्विधं ।\n\nकानिचित्क्षणवेधीनि दिनवेधीनि कानि च ॥ १,२३.४८० ॥\n\nपक्षमासादिषण्मासवेधनानि महीतले ।\n\nक्षिप्तं जले यदा काष्ठं शैलीभूतं च दृश्यते ॥ १,२३.४८१ ॥\n\nबहिरन्तश्च देवेशि वेधकं तत्प्रकीर्तितं ।\n\nहिङ्गुलं हरितालं च गन्धकं च मनःशिलां ॥ १,२३.४८२ ॥\n\nएषां गन्धापहारं तु कुरुते तच्च वेधकं ।\n\nअन्यथा चेष्टकं देवि तदग्राह्यं निरर्थकं ॥ १,२३.४८३ ॥\n\nश्रीशैले श्रीवनप्रान्ते पर्यङ्काख्ये शिलातले ।\n\nतत्रस्थं क्षणवेधि स्यान्नद्यां भगवतीतटे ॥ १,२३.४८४ ॥\n\nएकाहे वेधकं तत्र गोकर्णे तु दिनत्रयं ।\n\nभद्राङ्गे दिनवेधि स्यात्त्रिस्थलान्ते त्रिवत्सरं ॥ १,२३.४८५ ॥\n\nधारेश्वरे पाक्षिकं स्यात्कर्षापुर्यां दिनैकतः ।\n\nब्रह्मेश्वरे मासिकं स्याद्व्याघ्रपुर्यां तु वासरं ॥ १,२३.४८६ ॥\n\nअघोरेशे मासिकं स्यात्सिंहद्वीपे तथा पुनः ।\n\nदिनमेकं ब्रह्मगिरौ विन्ध्ये तु क्षणवेधकं ॥ १,२३.४८७ ॥\n\nवासरं माल्यवन्ते तु क्षणवेधी तु तत्र च ।\n\nकिष्किन्धे पर्वते रम्ये पम्पातीरे क्षणोदकं ॥ १,२३.४८८ ॥\n\nतस्य पश्चिमतो देवि योजनद्वितये पुनः ।\n\nभूशैलमस्ति तत्रैव त्रिदिनं वेदपर्वते ॥ १,२३.४८९ ॥\n\nअन्यत्र यत्र यत्रापि ब्रह्मविष्णुशिवोद्भवं ।\n\nअमृतं तत्र तत्रापि वज्रीकरणं उत्तमं ॥ १,२३.४९० ॥\n\nतस्योत्पत्तिं प्रवक्ष्यामि यथा जानाति साधकः ।\n\nमहीं समुद्धृतवतो वराहस्य कलेवरात् ॥ १,२३.४९१ ॥\n\nयः स्वेदः पतितस्तस्माज्जातं शैलोदकं परं ।\n\nतं मुखे क्षणिकं जातं कर्णदेशे तु वासरं ॥ १,२३.४९२ ॥\n\nबाहुभ्यां त्र्यहवेधी स्यान्मासवेधी तु पार्श्वयोः ।\n\nषण्मासमपराङ्गे च सर्वं समफलं च तत् ॥ १,२३.४९३ ॥\n\nअघोरास्त्रेण तत्क्षेत्रे रक्षां कृत्वा दिशां बलिं ।\n\nदत्त्वा लक्षं जपित्वा तु गृह्णीयादमृतं परं ॥ १,२३.४९४ ॥\n\nशरद्ग्रीष्मवसन्तेषु हेमन्ते वा सुरार्चिते ।\n\nआयसे ताम्रपात्रे वा कान्तलोहमयेऽथवा ॥ १,२३.४९५ ॥\n\nशिलाम्बुपलमष्टौ तु पलं क्षीरस्य निक्षिपेत् ।\n\nक्षीरावशेषं संक्वाथ्यं त्रिसप्ताहं पिबेन्नरः ॥ १,२३.४९६ ॥\n\nजीवेद्वर्षसहस्रं तु वलीपलितवर्जितः ।\n\nअथवाष्टपलं क्षीरं पलैकेनाम्बुमिश्रितं ॥ १,२३.४९७ ॥\n\nक्षीरावशेषं सेवेत पूर्वोक्तं लभते फलं ।\n\nकुलुत्थाष्टगुणं वारि पचेदष्टावशेषितं ॥ १,२३.४९८ ॥\n\nचतुर्गुणेन तेनाज्यं पाचयेद्घृतशेषितं ।\n\nलिह्यान्मधुसितोपेतं त्रिसप्ताहाद्बृहस्पतिः ॥ १,२३.४९९ ॥\n\nद्विरष्टवार्षिकाकारः सहस्रायुर्न संशयः ।\n\nअवशिष्टकुलुत्थं तु पादांशमधुसर्पिषा ॥ १,२३.५०० ॥\n\nभक्षयेत्कर्षमेकं तु मासेनायुतजीवितः ।\n\nतत्सिद्धतैलेनाभ्यङ्गं म्रक्षणं चैव कारयेत् ॥ १,२३.५०१ ॥\n\nपामाविचर्चिकादद्रुकुष्ठानि सहसा जयेत् ।\n\nवलीपलितनिर्मुक्तः सहस्रायुश्च जायते ॥ १,२३.५०२ ॥\n\nयः पिबेत्प्रातरुत्थाय शैलाम्बु चुलुकं पयः ।\n\nषण्मासात्स्यात्सहस्रायुर्निर्वलीपलितश्च सः ॥ १,२३.५०३ ॥\n\nअथवा सूतकं देवि वारिणा सह मर्दयेत् ।\n\nमासेनैकेन देवेशि नष्टपिष्टिर्भविष्यति ॥ १,२३.५०४ ॥\n\nमासमात्रं समश्नीयात्स भवेदजरामरः ।\n\nअथवा तं रसं हेम्ना धामयेत्खदिराग्निना ॥ १,२३.५०५ ॥\n\nगुलिका सुन्दरी नाम सर्वायुधनिवारिणी ।\n\nकर्ता हर्ता स्वयं सिद्धो जीवेच्चन्द्रार्कतारकं ॥ १,२३.५०६ ॥\n\nअथ तेनोदकेनैव क्षीरार्धं पायसं पचेत् ।\n\nमासमात्रप्रयोगेण वलीपलितवर्जितः ॥ १,२३.५०७ ॥\n\nपक्त्वा तेनाम्भसा पथ्याः षष्टिस्त्रीणि शतानि च ।\n\nमधु संयोज्य भाण्डस्थं भूमौ सर्वं निधापयेत् ॥ १,२३.५०८ ॥\n\nदिने दिने तदेकैकं भक्षयेत्प्रातरुत्थितः ।\n\nवलीपलितनिर्मुक्तो जीवेद्वर्षसहस्रकं ॥ १,२३.५०९ ॥\n\nशैलीभूतं कुलुत्थं वा भक्षयेन्मधुसर्पिषा ।\n\nषण्मासात्तु प्रयोगेण जीवेद्वर्षसहस्रकं ॥ १,२३.५१० ॥\n\nकूष्माण्डमादितः कृत्वा यानि कानि फलानि च ।\n\nजले क्षिप्तानि लोहानि शैलभूतानि भक्षयेत् ॥ १,२३.५११ ॥\n\nक्षीराहारश्च जीर्णान्ते वज्रकायो भवेन्नरः ।\n\nतेनोदकेन संमर्द्यं अभ्रकं क्वाथयेत्प्रिये ॥ १,२३.५१२ ॥\n\nकटुत्रययुतं खादेज्जीवेद्वर्षसहस्रकं ।\n\nअथवा रसकर्षैकं तज्जलेन तु मर्दितं ॥ १,२३.५१३ ॥\n\nइङ्गुदीफलमध्यस्थं तच्छैलोदकमध्यगः ।\n\nकालेन त्रिगुणेनैव काठिन्यं तस्य जायते ॥ १,२३.५१४ ॥\n\nषण्मासं तन्मुखे धार्यं वज्रकायं करोति तत् ।\n\nदशनागसमप्राणो देवैः सह स मोदते ॥ १,२३.५१५ ॥\n\nगृहीत्वा त्रिफलां तत्र शैलवारिणि निक्षिपेत् ।\n\nयदा भवति तच्छैलं गृहीत्वा चूर्णयेत्ततः ॥ १,२३.५१६ ॥\n\nकान्तजीर्णरसं तेन सार्धं घृतमधुप्लुतं ।\n\nभक्षयेद्वर्षमेकं तु ततः क्षीराशनो भवेत् ॥ १,२३.५१७ ॥\n\nउदयादित्यसङ्काशो मेधावी प्रियदर्शनः ।\n\nनीलकुञ्चितकेशश्च जीवेच्चन्द्रार्कतारकं ॥ १,२३.५१८ ॥\n\nपारदं हरितालं च शिलां माक्षिकमेव च ।\n\nदरदं च विषं चैव सर्वमेकत्र कारयेत् ॥ १,२३.५१९ ॥\n\nमर्दयेत्खल्वपाषाणे मातुलुङ्गरसेन तु ।\n\nगोलकं कारयित्वा तु वारिमध्ये विनिक्षिपेत् ॥ १,२३.५२० ॥\n\nतेन तारं च शुल्बं च कांचनं भवति ध्रुवं ।\n\nउपयुञ्जीत मासैकं वलीपलितवर्जितः ॥ १,२३.५२१ ॥\n\nसहस्रं जीवितं तस्य महाबलपराक्रमः ।\n\nशैलीभूतहरिद्रां तु तच्चूर्णावापमात्रतः ॥ १,२३.५२२ ॥\n\nहेमत्वं लभते नागो बालार्कसदृशप्रभः ।\n\nशैलोदके विनिक्षिप्य भूशैले कर्दमेऽपि वा ॥ १,२३.५२३ ॥\n\nज्ञात्वा कालप्रमाणेन बन्धयेत्पारदं ततः ।\n\nरक्तक्षारयुतं ध्मातं सुवर्णसमसारितं ॥ १,२३.५२४ ॥\n\nशतांशेन तु लोहानां सर्वेषां हेमकारकं ।\n\nद्वितीयसारणां प्राप्य सहस्रांशेन विध्यति ॥ १,२३.५२५ ॥\n\nतं खोटं धारयेद्वक्त्रे दिव्यत्वं लभते ध्रुवं ।\n\n<केचन घुटिकायोगाः>\n\nनिचुले ककुभे चैव किंशुके मधुकेऽपि वा ॥ १,२३.५२६ ॥\n\nइङ्गुदीफलमध्ये वा रजनीद्वयमार्द्रके ।\n\nअमृते कन्दके वाथ उक्तकन्दौषधीषु च ॥ १,२३.५२७ ॥\n\nविधाय कोटरं तत्र क्षिप्त्वा तेनैव डोलयेत् ।\n\nत्रिफलाव्योषकल्केन वेष्टयित्वा प्रयत्नतः ॥ १,२३.५२८ ॥\n\nपादेन कनकं दत्त्वा पारदं तत्र योजयेत् ।\n\nशैलोदके क्षिपेत्तत्र गुलिका वज्रवद्भवेत् ॥ १,२३.५२९ ॥\n\nपूर्ववत्सारणा कार्या पूर्ववत्सिद्धिदा भवेत् ।\n\nधार्यमाणा मुखे सा तु सहस्रायुष्करी भवेत् ॥ १,२३.५३० ॥\n\nद्वितीयसारणायोगादयुतं वेधयेत्तु सा ।\n\nधार्यमाणा मुखे सैवमयुतायुष्यदा भवेत् ॥ १,२३.५३१ ॥\n\nतृतीयसारणायोगाज्जायते लक्षवेधिनी ।\n\nतं खोटं धारयेद्वक्त्रे लक्षायुर्जायते नरः ॥ १,२३.५३२ ॥\n\nचतुर्थी सारणा देवि कोटिवेधी न संशयः ।\n\nकोट्यायुर्जीवितं तस्य खेचरत्वं च लभ्यते ॥ १,२३.५३३ ॥\n\nपञ्चभिर्दशकोटिः स्यात्षड्भिः कोटिशतं भवेत् ।\n\nयावच्चन्द्रार्कजीवित्वं अनन्तबलवीर्यवान् ॥ १,२३.५३४ ॥\n\nददाति सप्तमी चापि सारणा गुलिका परा ।\n\nखेचरी नाम विख्याता भैरवेण प्रचोदिता ॥ १,२३.५३५ ॥\n\nयस्तु तद्राजिकामात्रं मासमेकं तु भक्षयेत् ।\n\nवज्रदेहः स सिद्धः स्याद्दिव्यस्त्रीजनवल्लभः ॥ १,२३.५३६ ॥\n\nक्रीडते खेचरैर्भोगैः स्वेच्छया शिवतां व्रजेत् ।\n\nनानाविधफलाश्चास्या घुटिकां शृणु सुन्दरि ॥ १,२३.५३७ ॥\n\nशुद्धबद्धं रसेन्द्रं तु गन्धकं तत्र जारयेत् ।\n\nत्रिगुणे गन्धके जीर्णे तेन हेम तु कारयेत् ॥ १,२३.५३८ ॥\n\nकारयेद्भस्म सूतं तु काञ्चनं तेन सूतकं ।\n\nतद्भस्म सूतके जार्यं रसेन्द्रस्य समे समं ॥ १,२३.५३९ ॥\n\nतेन सूतकजीर्णेन वज्ररत्नं तु घातयेत् ।\n\nतद्वज्रं जायते भस्म सिन्दूरारुणसन्निभं ॥ १,२३.५४० ॥\n\nतद्भस्म जारयेत्सूते त्रिगुणे तु सुरार्चिते ।\n\nहाटकं सारयेत्तं तु घुटिकां तेन कारयेत् ॥ १,२३.५४१ ॥\n\nत्रिलोहावेष्टितं तं तु मुखे प्रक्षिप्य साधकः ।\n\nनष्टच्छायो भवेत्सोऽयमदृश्यो देवदानवैः ॥ १,२३.५४२ ॥\n\nलक्षवर्षसहस्राणि निर्वलीपलितो भवेत् ।\n\nशूलिनं शक्तिसंयुक्तं रत्नादिगुणभूषितं ॥ १,२३.५४३ ॥\n\nवक्त्रे करे च बिभृयात्सर्वायुधनिवारणं ।\n\nव्योम माक्षिकसत्वं च तारं ताम्रं सुरायुधं ॥ १,२३.५४४ ॥\n\nसारलोहं सूतकं च रत्नादिगुणभूषितं ।\n\nघुटिका सा वरारोहे मधुरत्रयसंयुता ॥ १,२३.५४५ ॥\n\nवक्त्रस्था नाशयेत्साक्षात्पलितं नात्र संशयः ।\n\nशिवः शक्तिश्च देवेशि रत्नानि सितगोनसा ॥ १,२३.५४६ ॥\n\nहेम तारं तथा भानुः समभागानि कारयेत् ।\n\nस्त्रीरजो व्याघ्रमध्यस्थं पद्मसूत्रेण वेष्टयेत् ॥ १,२३.५४७ ॥\n\nसितयेन तथा वेष्ट्यं गुह्यस्थाने निवेशयेत् ।\n\nरणे राजकुले द्यूते दिव्ये कामे जयो भवेत् ॥ १,२३.५४८ ॥\n\nवैक्रान्ताभ्रककान्तं तु सस्यकं तु सुरायुधं ।\n\nविभीतकादिसम्भूतकांजिकस्य समं भवेत् ॥ १,२३.५४९ ॥\n\nसमावर्त्य ततः सूते योजयेत्पादयोगतः ।\n\nकुमारीरससंघृष्टा कृतैषा घुटिका शुभा ॥ १,२३.५५० ॥\n\nरोगमृत्युजरा हन्ति वक्त्रस्था नात्र संशयः ।\n\nपञ्च तारं वरारोहे सूतकद्वयमेव च ॥ १,२३.५५१ ॥\n\nत्रयो गगनभागाः स्युरेकैकं हेमकान्तयोः ।\n\nअर्धं शुल्बं विभागेन गुलिकामरसुन्दरी ॥ १,२३.५५२ ॥\n\nअक्षयो ह्यजरश्चैव भवेत्तेन महाबलः ।\n\nभस्म सूतपलैकं च मृतकान्तपलं तथा ॥ १,२३.५५३ ॥\n\nमाक्षिकस्य पलं चैव शिलाजतु पलं तथा ।\n\nपलमेकं विडङ्गस्य पथ्याचूर्णपलं तथा ॥ १,२३.५५४ ॥\n\nएकीकृत्य तु तत्सर्वं मध्वाज्येन तु पेषयेत् ।\n\nगुलिकाः कारयेत्तेन षष्ट्याधिकशतत्रयं ॥ १,२३.५५५ ॥\n\nएकैकां भक्षयेन्नित्यं वर्षमेकं निरन्तरं ।\n\nजीवेद्वर्षशतायुः स यथा रुद्रो महाबलः ॥ १,२३.५५६ ॥\n\n<केचन रसायनकल्पाः>\n\nअतः परं प्रवक्ष्यामि रसभस्मरसायनं ।\n\nविज्ञेयं निष्परिहारं साक्षाद्दिव्यौषधं परं ॥ १,२३.५५७ ॥\n\nआमलक्यादि कान्तं च पारदं च मनःशिलां ।\n\nवाकुचीसमभागानि क्षीरिणीरसपेषितं ॥ १,२३.५५८ ॥\n\nमेघनादरसोपेतं मूकमूषागतं पचेत् ।\n\nमाषं द्विमाषं त्रिगुणं भक्षयेत्तत्क्रमेण तु ॥ १,२३.५५९ ॥\n\nवर्षत्रयं परं देवि पादनिष्कार्धकं क्रमात् ।\n\nषट्सप्ताष्टौ च वर्षाणि क्रमान्निष्कप्रमाणतः ॥ १,२३.५६० ॥\n\nभुञ्जीत स च दिव्यान्नं जरावैरूप्यवर्जितः ।\n\nकिंचित्काञ्चनसंयुक्तं निष्कं निष्कार्धमेव वा ॥ १,२३.५६१ ॥\n\nयो भक्षयेत्त्रिभिर्वर्षैः सर्वव्याधीञ्जयत्ययं ।\n\nअष्टवर्षसहस्रायुर्द्वादशे लक्षवेधकः ॥ १,२३.५६२ ॥\n\nषोडशे वत्सरे देवि दिव्यरूपः स जायते ।\n\nउत्तमो मूलबन्धस्तु मध्यमं सारबन्धनं ॥ १,२३.५६३ ॥\n\nअधमः पाकबन्धस्तु एवं त्रिविधबन्धनं ।\n\nशतपलमभयानां अक्षधात्र्योस्तथैव क्वथितजलसमाष्टौ भागमष्टावशिष्टं ।\n\nघृतमधुसितयाढ्यं व्योषचित्रं दशैव रसपलदशसिद्धं लोहजीर्णं मृतं च ॥ १,२३.५६४ ॥\n\nगिरियुतसमं अभ्रं कान्तभृङ्गं विडङ्गं रससहितविभाव्यं तण्डुलैर्बिल्वमज्जैः ।\n\nहिमकरकृतकल्कं लोहपात्रस्थमासं त्रिदिनतनुविशुद्धं कल्कमेनं वरिष्ठं ॥ १,२३.५६५ ॥\n\nलिहति शयनकाले वामनेत्रार्धसेवी घननिबिडसमाधिर्मत्तमातङ्गदर्पः ।\n\nविगतसकलदोषः सर्वदृक्दिव्यचक्षुः मदन इव सुकान्तिः कामिनीनां प्रवीरः ॥ १,२३.५६६ ॥\n\nजलद इव वपुष्मान्कुञ्चिताग्राग्रकेशः तुरग इव विशुद्धः सत्कविश्चित्रकारी ।\n\nवृषभगतिविचेष्टो मन्दगम्भीरघोषः सुरगज इव लोके चन्द्रतारार्कजीवी ॥ १,२३.५६७ ॥\n\nकान्तहेमरविचन्द्रं अभ्रकैर्गोलकं निहितमिङ्गुदीफले ।\n\nशैलवारिवरिसिद्धगोलकं सुन्दरी ह्यमरसंज्ञिका शुभा ॥ १,२३.५६८ ॥\n\nकान्तहेमरविचन्द्रं अभ्रकं वज्ररत्नरसमहिराजगोलकं ।\n\nक्षिप्तं आमलककाष्ठकोदरे भूमिशैलनिहितं समुद्धृतं ॥ १,२३.५६९ ॥\n\nशैलतां गतमथाहितं मुखे वज्रकायकरकल्पवासरैः ।\n\nतारहेमवरशुल्बसूतकैर्गोलकं वरणकाष्ठयन्त्रितं ॥ १,२३.५७० ॥\n\nशैलवारिकृतसुन्दरीरसैः खेचरीति गुलिका निगद्यते ॥ १,२३.५७१ ॥\n\nशैलाम्बुनिक्षिप्तपलाशबीजं शैलीकृतं क्षौद्रघृतेन खादेत् ।\n\nत्रिसप्तरात्रं दिनमेकमेकं सहस्रजीवी विदितो नरः स्यात् ॥ १,२३.५७२ ॥\n\nसूतकं चाभ्रकं चैव वज्रतीक्ष्णसमन्वितं ।\n\nहाटकेन समायुक्तं गुलिका खेचरी भवेत् ॥ १,२३.५७३ ॥\n\nकरञ्जफलमध्यस्थं सूतं तत्रैव निक्षिपेत् ।\n\nधृतः शैलाम्बुमध्यस्थः सहस्रायुः प्रयच्छति ॥ १,२३.५७४ ॥\n\nतिन्दुके द्विसहस्रायुर्जम्बीरे त्रिसहस्रकं ।\n\nमातुलुंगे च नारङ्गे चतुःपञ्चसहस्रकं ॥ १,२३.५७५ ॥\n\nरम्भाफले षट्सहस्रं पनसे सप्तसंख्यकं ।\n\nविभीतकफले चैव दशसाहस्रसंख्यकं ॥ १,२३.५७६ ॥\n\nनालिकेरे महाभागे सहस्राणि चतुर्दश ।\n\nत्रिंशत्सहस्रं पथ्यायां लक्षमामलके पुनः ॥ १,२३.५७७ ॥\n\nअभ्रपत्रभवात्क्वाथादहोरात्रं शिलोदके ।\n\nबध्नाति चोद्धृतं सूतं मृत्युदारिद्र्यनाशनं ॥ १,२३.५७८ ॥\n\nसारणाक्रमयोगेन वज्रवज्जायते वपुः ।\n\nरसे रसायने चैव लक्षवेधी न संशयः ॥ १,२३.५७९ ॥\n\nकर्दमं तु कुमार्याश्च रसेन कृतपिण्डिकं ।\n\nधमनात्पतते सत्त्वं मुखस्थं धारयेन्नरः ॥ १,२३.५८० ॥\n\nषण्मासोपप्रयोगेण ह्यजरामरतां व्रजेत् ।\n\nस्रोतोञ्जनयुतं ध्मातं सत्त्वं पारदमिश्रितं ॥ १,२३.५८१ ॥\n\nतत्खोटं धारयेद्वक्त्रे ह्यदृश्यो भवति ध्रुवं ।\n\nयस्य यो विधिराम्नात उदकस्य शिवागमे ॥ १,२३.५८२ ॥\n\nशतेन बत कालेन कुर्याद्देहे रसायनं ।\n\n<बद्धजारणविधिः>\n\nया पूर्वा निर्मिता सेयमधमा बालजारणा ॥ १,२३.५८३ ॥\n\nउत्तमा दुर्लभा चैव श्रूयतां बद्धजारणा ।\n\nअबद्धं जारयेद्यस्तु क्षीयमाणः क्षयं व्रजेत् ॥ १,२३.५८४ ॥\n\nबद्धस्य जीर्यते ग्रासो जीर्णस्य च मुखं भवेत् ।\n\nसमुखो दुर्मुखं दत्ते सामान्योत्तमलक्षणं ॥ १,२३.५८५ ॥\n\n<बन्धप्रकाराः>\n\nसामान्योऽग्निसहत्वेन महारत्नादिजारकः ।\n\nसामान्यः प्रथमः कार्यः सग्रासस्तु समन्ततः ॥ १,२३.५८६ ॥\n\nवसुदेहकरो देवि सामान्यो हि भवेदयं ।\n\nग्रासहीनस्तु यो बद्धो दिव्यसिद्धिकरो भवेत् ॥ १,२३.५८७ ॥\n\nउत्तमो मूलबन्धस्तु मध्यमं सारबन्धनं ।\n\nअधमः पाकबन्धस्तु एवं त्रिविधबन्धनं ॥ १,२३.५८८ ॥\n\nमूलबन्धस्तु यो बन्धो मूलसंकुचितं महत् ।\n\nसारबन्धस्तु यो बन्धो वासनाबन्ध उच्यते ॥ १,२३.५८९ ॥\n\nस्याच्चतुः षष्टिमूलेभ्यः किंचिन्मूलेन बन्धनं ।\n\nप्राण्यङ्गं दैत्यादीनां मूलाङ्गं देवतामयं ॥ १,२३.५९० ॥\n\nपाषाणं चैव सिद्धानां मानुषाणां च पूजितं ।\n\nपीठिकाद्रुतिसंकोचैस्त्रिविधं बन्धनं भवेत् ॥ १,२३.५९१ ॥\n\nदिव्याभिरौषधीभिः प्रागुक्तं संकोचबन्धनं ।\n\nद्रुतिभिर्बध्यते सूतः क्षणबन्ध उदाहृतः ॥ १,२३.५९२ ॥\n\nअभ्रकं हरबीजं च षोडशांशेन काञ्चनं ।\n\nध्मातं प्रकाशमूषायां शोधयेत्काचटङ्कणैः ॥ १,२३.५९३ ॥\n\nदक्षिणावर्तितं ध्मातं हरबीजेन मेलकं ।\n\nमूषां त्यक्त्वा वरारोहे तिष्ठते खगबद्धवद्रसः ॥ १,२३.५९४ ॥\n\nरक्तिकार्धार्धमात्रेण पर्वतानपि वेधयेत् ।\n\nभक्षणात्तस्य देवेशि रुद्रतुल्यो भवेन्नरः ॥ १,२३.५९५ ॥\n\nक्रीडते सप्तलोकेषु शिवतुल्यपराक्रमः ।\n\n<द्रुतिमेलनविधिः>\n\nवज्रकन्दं गुडूची च उच्चटादिसमन्वितं ॥ १,२३.५९६ ॥\n\nअभ्रकं क्रमते शीघ्रमन्यथा नास्ति सङ्गमः ।\n\nकृष्णागरुनाभिसितैः रसोनपितरामठैः ॥ १,२३.५९७ ॥\n\nनारीकुसुमपालाशबीजतैलसमन्वितैः ।\n\nसोष्णैर्मिलन्ति मृदिता द्रुतयः सकला रसे ॥ १,२३.५९८ ॥\n\n<वज्रबन्धः; दशसङ्कलिकाविधिसिद्धः>\n\nपुनरन्यं प्रवक्ष्यामि वज्रबन्धं सुरार्चिते ।\n\nगन्धकं भक्षयेन्नारी दिनानामेकविंशतिं ॥ १,२३.५९९ ॥\n\nतद्रजो रसराजस्य बन्धने जारणे हितं ।\n\nवज्रभस्म तु भागैकं भागाः शुद्धरसात्त्रयः ॥ १,२३.६०० ॥\n\nद्विपदीरजसा मर्द्यं यावत्तत्कल्कतां गतं ।\n\nपादांशेन सुवर्णेन पत्त्रलेपं तु कारयेत् ॥ १,२३.६०१ ॥\n\nसोमवल्लीरसं कान्तं टङ्कणालं सुचूर्णितं ।\n\nदद्यात्तमष्टमांशेन मर्दयेच्च प्रयत्नतः ॥ १,२३.६०२ ॥\n\nनष्टपिष्टं च शुष्कं तदन्धयित्वा पुटे ततः ।\n\nअन्धमूषागतं ध्मातं क्रामणेन समन्वितं ॥ १,२३.६०३ ॥\n\nखोटस्तु जायते देवि शतवेधी महारसः ।\n\nसौवीरं टङ्कणं काचं दत्त्वा दत्त्वा विशोधयेत् ॥ १,२३.६०४ ॥\n\nअक्षीणो मिलते हेम्ना समावर्तश्च जायते ।\n\nएकोत्तरक्रमे वृद्ध्या संकलैः क्रामयेत्ततः ॥ १,२३.६०५ ॥\n\nएकगुणेन सूतेन एका सङ्कलिकोच्यते ।\n\nत्रिगुणेन तु सूतेन द्वितीया संकलोच्यते ॥ १,२३.६०६ ॥\n\nषड्गुणेन तु सूतेन तृतीया सङ्कली भवेत् ।\n\nदशगुणेन सूतेन चतुर्थी सङ्कली भवेत् ॥ १,२३.६०७ ॥\n\nपञ्चादशगुणेनेशि पञ्चमी सङ्कली भवेत् ।\n\nएकविंशद्गुणेनेशि षष्ठी सङ्कलिका भवेत् ॥ १,२३.६०८ ॥\n\nअष्टाविंशद्गुणेनेशि सप्तमी सङ्कली स्मृता ।\n\nषट्त्रिंशद्गुणिते बद्धा भवेत्सङ्कलिकाष्टमी ॥ १,२३.६०९ ॥\n\nपञ्चचत्वारिंशगुणे सङ्कली नवमी मता ।\n\nपञ्चाध्यधिकपञ्चाशद्दशसङ्कलिका स्मृता ॥ १,२३.६१० ॥\n\nएवं च क्रमवृद्ध्या तु संकली दशबन्धिता ।\n\nप्रथमे दशवेधी च शतवेधी द्वितीयके ॥ १,२३.६११ ॥\n\nतृतीये सहस्रवेधी स्याच्चतुर्थेऽयुतवेधिकः ।\n\nपञ्चमे लक्षवेधी स्याद्दशलक्षं तु षष्ठके ॥ १,२३.६१२ ॥\n\nसप्तमे कोटिवेधी स्याद्दशकोटिं तथाष्टमे ।\n\nधूमवेधी तु नवमे दशमे शब्दवेधकः ॥ १,२३.६१३ ॥\n\nसंकलैः सकलैर्बद्धे वेधो दशगुणो भवेत् ।\n\nदशसंकलिकाबद्धः शब्दवेधी महारसः ॥ १,२३.६१४ ॥\n\nयथा लोहे तथा देहे क्रामते नात्र संशयः ।\n\nवेधयेत्तत्प्रमाणेन धातूंश्चैव शरीरकं ॥ १,२३.६१५ ॥\n\nकारयेद्घुटिकां दिव्यां बदरास्थिप्रमाणतः ।\n\nमहाकालीं पूजयित्वा धारयेत्सततं बुधः ॥ १,२३.६१६ ॥\n\nओं ऐं ह्रीं श्रीं कालि कालि महाकालि मांसशोणितभोजनि ।\n\nह्रां ह्रीं ह्रं रक्ष कृष्णमुखि देवि रससिद्धिं ददस्व मे ।\n\nश्रीं ह्रीं ऐं ॥ १,२३.६१७ ॥\n\nपूजयित्वा ततो देवीं सिद्धचक्रं विशेषतः ।\n\nतां क्षिपेच्चक्रमध्ये तु घुटिकां दिव्यरूपिणीं ॥ १,२३.६१८ ॥\n\nशतवेधेन या बद्धा रसेन घुटिका प्रिये ।\n\nमासमेकं तु वक्त्रस्था जीवेच्चैव यथा विधिः ॥ १,२३.६१९ ॥\n\nतथा सहस्रवेधेन बद्धा या घुटिका शुभा ।\n\nमासद्वयं तु वक्त्रस्था जीवेच्चन्द्रार्कतारकं ॥ १,२३.६२० ॥\n\nदशसहस्रवेधेन बद्धा या घुटिका यदि ।\n\nशक्रतुल्यं तदायुष्यं त्रिभिर्मासैस्तु जायते ॥ १,२३.६२१ ॥\n\nलक्षवेधेन या बद्धा घुटिका दिव्यरूपिणी ।\n\nचतुर्मासं तु वक्त्रस्था ब्रह्मायुष्यं प्रयच्छति ॥ १,२३.६२२ ॥\n\nदशलक्षेण या बद्धा घुटिका दिव्यरूपिणी ।\n\nसप्तमासं तु वक्त्रस्था वैष्णवं लभते फलं ॥ १,२३.६२३ ॥\n\nकोटिवेधेन या बद्धा घुटिका दिव्यरूपिणी ।\n\nषण्माससंस्थिता वक्त्रे साक्षाद्वै रुद्रतां नयेत् ॥ १,२३.६२४ ॥\n\nदशकोटिप्रभेदेन घुटिका दिव्यरूपिणी ।\n\nसप्तमासं तु वक्त्रस्था स भवेद्व्यापको नरः ॥ १,२३.६२५ ॥\n\nकर्ता हर्ता स्वयं भोक्ता शापानुग्रहकारकः ।\n\nसर्वज्ञः सर्वकर्ता च सूक्ष्मरूपो निरञ्जनः ॥ १,२३.६२६ ॥\n\nइच्छया कुरुते सृष्टिमिच्छया संहरेज्जगत् ।\n\nस्वच्छन्दगमनो भूत्वा शिवरूपो भवेन्नरः ॥ १,२३.६२७ ॥\n\nपूज्यते सर्वदेवैश्च ब्रह्मविष्णुमहेश्वरैः ।\n\n<अन्यो वज्रबन्धः>\n\nपुनरन्यं प्रवक्ष्यामि वज्रबन्धं सुदुर्लभं ॥ १,२३.६२८ ॥\n\nसमांशभक्षणं हेम शुद्धसूतेन कारयेत् ।\n\nमृतवज्रं कलांशेन मर्दयेद्द्विपदीरसैः ॥ १,२३.६२९ ॥\n\nप्राग्वच्छेषं क्रियाजातं पूर्ववच्च फलं भवेत् ।\n\nवज्रबन्धो भवेत्सिद्धो देवदानवदुर्जयः ॥ १,२३.६३० ॥\n\nचतुर्विंशतिसिद्धानां नायकः सर्वसिद्धिमान् ।\n\n<अन्यो वज्रबन्धः>\n\nवज्रचूर्णसमं सूतं हंसपाद्या विमर्दितं ॥ १,२३.६३१ ॥\n\nपुटित्वा मारयेत्तत्र पुनस्तुल्यं रसं क्षिपेत् ।\n\nध्मातः खोटो भवत्याशु शोधितः काचटङ्कणैः ॥ १,२३.६३२ ॥\n\nयावच्छुक्रोदयप्रख्यो जायते च रसः प्रिये ।\n\n<अन्यो वज्रबन्धः>\n\nवज्रसत्त्वं च गगनं रसं हेम च मेलयेत् ॥ १,२३.६३३ ॥\n\nअमरत्वमवाप्नोति वक्त्रस्थेन सुराधिपे ।\n\nजारयित्वा रसं तद्धि पुनस्तेनैव जारयेत् ॥ १,२३.६३४ ॥\n\nकोटिवेधी न सन्देहो वक्त्रस्थं खेचरं परं ।\n\nवेधयेत्तत्प्रमाणेन धातूंश्चैव शरीरकं ॥ १,२३.६३५ ॥\n\nकारयेद्घुटिकां दिव्यां वज्रसिद्धेन काञ्चने ।\n\nअनेन क्रमयोगेन यावच्छक्यं तु मारयेत् ॥ १,२३.६३६ ॥\n\nतद्भस्म सूतकं देवि सर्वरोगनिबर्हणं ।\n\nहेम्ना च सारयित्वा तु चन्द्रार्कं लेपयेत्ततः ॥ १,२३.६३७ ॥\n\nद्वात्रिंशांशेन हेमार्धं मातृकार्यधिकं भवेत् ।\n\nबदरास्थिप्रमाणेन कारयेद्गुलिकां बुधः ॥ १,२३.६३८ ॥\n\nयथा लोहे तथा देहे क्रमते नान्यथा क्वचित् ।\n\n<अन्यो वज्रबन्धः>\n\nवज्रेण द्वंद्वितं हेम कान्तशुल्बकपालिना ॥ १,२३.६३९ ॥\n\nरञ्जयेत्सप्तवाराणि तं खोटं सूक्ष्मचूर्णितं ।\n\nभावितं स्त्रीरजेनैव भूर्जपत्रे निवेशितं ॥ १,२३.६४० ॥\n\nद्रुतसूतेन संयुक्तं बद्ध्वा वस्त्रेण पोट्टलीं ।\n\nस्वेदयेद्देवदेवेशि यावद्भवति गोलकः ॥ १,२३.६४१ ॥\n\nलाङ्गली जीवनी चैव गन्धार्युत्तरवारुणी ।\n\nएतेषां निक्षिपेत्पिण्डे वज्रगोलं तु वेष्टयेत् ॥ १,२३.६४२ ॥\n\nमूषामध्ये विनिक्षिप्य संधयित्वा प्रयत्नतः ।\n\nभूमौ मूषां विनिक्षिप्य पुटं मूर्ध्नि प्रदापयेत् ॥ १,२३.६४३ ॥\n\nअनेनैव प्रतापेन बन्धमेति महारसः ।\n\nगोलकं धारयेद्वक्त्रे वर्षमेकं यदा प्रिये ॥ १,२३.६४४ ॥\n\nजीवेत्कल्पसहस्राणि यथा नागो महाबलः ।\n\nवर्षैर्द्वादशभिः साक्षाज्जायते रसपूरुषः ॥ १,२३.६४५ ॥\n\nगात्रस्य तस्य प्रस्वेदादष्टौ लोहास्तु काञ्चनं ।\n\nवज्रभस्म तथा सूतं काञ्चनेन समन्वितं ॥ १,२३.६४६ ॥\n\nवक्त्रस्थं कुरुते यस्तु अब्दात्पलितवर्जितः ।\n\n<अन्ये वेधोपयोगिनो बन्धाः>\n\nकृष्णाभ्रकस्य सत्वं च तारं ताम्रं च हाटकं ॥ १,२३.६४७ ॥\n\nमाक्षिकं कान्ततीक्ष्णं च समभागानि कारयेत् ।\n\nअन्धमूषागतं ध्मातं खोटं भवति तत्क्षणात् ॥ १,२३.६४८ ॥\n\nतं खोटं सूक्ष्मचूर्णं तु द्रुतसूतेन गोलयेत् ।\n\nमृतसत्त्वस्य भागैकं भागाश्चत्वारि गोलकं ॥ १,२३.६४९ ॥\n\nमर्दयेत्तप्तखल्वेन भस्मीभवति सूतकः ।\n\nमारयेद्भूधरे यन्त्रे सप्तसङ्कलिकाक्रमात् ॥ १,२३.६५० ॥\n\nगुञ्जामात्रं तु तद्भस्म मध्वाज्येन तु लेहयेत् ।\n\nसंवत्सरप्रयोगेण ह्ययुतायुर्भवेन्नरः ॥ १,२३.६५१ ॥\n\nवलीपलितनिर्मुक्तो महाबलपराक्रमः ।\n\nतद्भस्म पलमेकं तु पलैकं गन्धकस्य च ॥ १,२३.६५२ ॥\n\nअन्धमूषागतं ध्मातं खोटं भवति तत्क्षणात् ।\n\nजीवेत्कल्पसहस्राणि यथा नागो महाबलः ॥ १,२३.६५३ ॥\n\nतस्य मूत्रपुरीषेण लोहान्यष्टौ च काञ्चनं ।\n\nतत्खोटं रञ्जयेत्पश्चाद्वङ्गाभ्रककपालिना ॥ १,२३.६५४ ॥\n\nरञ्जयेत्सप्तवाराणि भवेत्कुङ्कुमसन्निभः ।\n\nहेम्ना सह समावर्त्य सारणात्रयसारितं ॥ १,२३.६५५ ॥\n\nशतांशेन तु तेनैव शुल्बमध्ये प्रदापयेत् ।\n\nजायते कनकं दिव्यं देवाभरणभूषणं ॥ १,२३.६५६ ॥\n\nबद्धसूतस्य भागैकं भागैकं कुटिलस्य च ।\n\nअन्धमूषागतं ध्मातं यावद्वङ्गावशेषितं ॥ १,२३.६५७ ॥\n\nअनेन क्रमयोगेन वङ्गं निर्वाह्य षड्गुणं ।\n\nअनेन क्रमयोगेन वहन्नागं च षड्गुणं ॥ १,२३.६५८ ॥\n\nततस्तं रञ्जयेत्पश्चात्तीक्ष्णशुल्बकपालिना ।\n\nपक्वसूतस्य भागैकं भागैकं द्रुतसूतकं ॥ १,२३.६५९ ॥\n\nमर्दयेन्मध्यमाम्लेन गोलकं भवति क्षणात् ।\n\nमृतवज्रस्य भागैकं भागाश्चत्वारि गोलकं ॥ १,२३.६६० ॥\n\nमर्दयेत्तप्तखल्वेन भस्मीभवति सूतकः ।\n\nमारयेद्भूधरे यन्त्रे सप्तसंकलिकाक्रमात् ॥ १,२३.६६१ ॥\n\nतद्भस्म तु पुनः पश्चान्मध्यमाम्लेन मर्दयेत् ।\n\nपुटं दद्यात्प्रयत्नेन षष्ट्याधिकशतत्रयं ॥ १,२३.६६२ ॥\n\nतद्भस्म जायते दिव्यं सिन्दूरारुणसन्निभं ।\n\nतेनैव वेधयेत्तारं सहस्रांशेन काञ्चनं ॥ १,२३.६६३ ॥\n\nमृतवज्रस्य भागैकं भागाः षोडश सूतकं ।\n\nदेवदालीशङ्खपुष्पीरसेन मृदितं क्रमात् ॥ १,२३.६६४ ॥\n\nमारयेद्भूधरे यन्त्रे भस्मीभवति तत्क्षणात् ।\n\nपूत्काराणां सहस्रेण धाम्यमानं न गच्छति ॥ १,२३.६६५ ॥\n\nईदृशं भस्म सूतं च देहे लोहे च योजयेत् ।\n\nतद्भस्म पलमेकं तु पलमेकं च गन्धकं ॥ १,२३.६६६ ॥\n\nअन्धमूषागतं ध्मातं खोटं भवति तत्क्षणात् ।\n\nतं खोटं रञ्जयेत्पश्चात्कपालिक्रमयोगतः ॥ १,२३.६६७ ॥\n\nसारणात्रययोगेन शुल्बवेधं प्रदापयेत् ।\n\nभस्मसूतपलैकं च पलैकं पन्नगस्य च ॥ १,२३.६६८ ॥\n\nकान्तपात्रेण तं कृत्वा मर्दयेल्लोहमुष्टिना ।\n\nमृद्वग्निना ततः पाच्यं यावन्नागेन मेलकं ॥ १,२३.६६९ ॥\n\nपुटेन जायते भस्म सिन्दूरारुणसप्रभं ।\n\nतद्भस्म तु पुनः पश्चाद्गोपित्तेन तु मर्दयेत् ॥ १,२३.६७० ॥\n\nतच्चतुर्दशवारांस्तु पुटयेद्भस्मयेत्ततः ।\n\nतद्भस्म भागमेकं तु भागैकं हेमगोलकं ॥ १,२३.६७१ ॥\n\nएकीकृत्याथ संमर्द्य क्रामणेन सहैकतः ।\n\nतारपिष्टं तु तेनैव सहस्रांशेन काञ्चनं ॥ १,२३.६७२ ॥\n\nअनेन क्रमयोगेन वङ्गभस्म प्रजायते ।\n\nसहस्रांशेन तेनैव शुल्बवेधं प्रदापयेत् ॥ १,२३.६७३ ॥\n\nतच्छुल्बं जायते तारं शङ्खकुन्देन्दुसन्निभं ।\n\nश्वेताभ्रकं च सत्त्वं च काङ्क्षी कान्तं तथायसं ॥ १,२३.६७४ ॥\n\nवङ्गं कान्तं तारं तथा श्वेतं वैक्रान्तं च कदम्बकं ।\n\nअन्धमूषागतं ध्मातं खोटं कुन्देन्दुसन्निभं ॥ १,२३.६७५ ॥\n\nतं खोटं सूक्ष्मचूर्णं तु द्रुतसूतेन गोलकं ।\n\nमृतवज्रस्य भागैकं भागाश्चत्वारि गोलकः ॥ १,२३.६७६ ॥\n\nमर्दयेत्तप्तखल्वेन भस्मीभवति सूतकः ।\n\nमारयेद्भूधरे यन्त्रे सप्तसङ्कलिकाक्रमात् ॥ १,२३.६७७ ॥\n\nततश्च जायते भस्म शङ्खकुन्देन्दुसन्निभं ।\n\nतद्भस्म पलमेकं तु पलमेकं तु गन्धकं ॥ १,२३.६७८ ॥\n\nअन्धमूषागतं ध्मातं खोटं भवति तद्रसः ।\n\nतारेण च समावर्त्य सारणात्रयसारितं ॥ १,२३.६७९ ॥\n\nसहस्रांशेन तेनैव शुल्बवेधं प्रदापयेत् ।\n\nतीक्ष्णचूर्णपलान्यष्टौ पलाष्टौ द्रुतसूतकं ॥ १,२३.६८० ॥\n\nमर्दयेत्तप्तखल्वेन टेटञ्चिल्वीरसेन च ।\n\nतत्क्षणाज्जायते पिण्डं तीक्ष्णेन सह गोलकं ॥ १,२३.६८१ ॥\n\nमृतवज्रस्य भागैकं भागाश्चत्वारि गोलकं ।\n\nमर्दयेत्तप्तखल्वेन भस्मीभवति तत्क्षणात् ॥ १,२३.६८२ ॥\n\nमारयेद्भूधरे यन्त्रे सप्तसङ्कलिकाक्रमात् ।\n\nषोडशांशेन तेनैव वङ्गवेधं प्रदापयेत् ॥ १,२३.६८३ ॥\n\nतद्भस्म पलमेकं तु पलैकं गन्धकस्य च ।\n\nअन्धमूषागतं ध्मातं खोटं भवति तत्क्षणात् ॥ १,२३.६८४ ॥\n\nतस्य खोटस्य भागं च तीक्ष्णचूर्णं च तत्समं ।\n\nद्वौ भागौ द्रुतसूतस्य सर्वमेकत्र मर्दयेत् ॥ १,२३.६८५ ॥\n\nतप्तखल्वे तु संमर्द्य गोलकं भवति क्षणात् ।\n\nमारयेद्भूधरे यन्त्रे सप्तसङ्कलिकाक्रमात् ॥ १,२३.६८६ ॥\n\nतत्सर्वं जारयेद्भस्म शङ्खकुन्देन्दुसन्निभं ।\n\nतद्भस्म कारयेत्खोटं तीक्ष्णेन द्वंद्वितं सह ॥ १,२३.६८७ ॥\n\nअनेन क्रमयोगेन सप्तसङ्कलिकाक्रमात् ।\n\nतं खोटं जारयेत्पश्चात्सारणात्रयसारितं ॥ १,२३.६८८ ॥\n\nलक्षांशेन तु तेनैव वङ्गवेधं प्रदापयेत् ।\n\nभस्मसूतपलैकं तु शुद्धवङ्गं प्रदापयेत् ॥ १,२३.६८९ ॥\n\nमर्दयेदायसे पात्रे वङ्गं तु म्रियते क्षणात् ।\n\nद्विपलं मृतवङ्गस्य तारचूर्णपलद्वयं ॥ १,२३.६९० ॥\n\nद्विपलं गन्धकं दद्यात्पलैकं टङ्कणस्य च ।\n\nअन्धमूषागतं ध्मातं खोटं भवति तत्क्षणात् ॥ १,२३.६९१ ॥\n\nपलैकं खोटचूर्णस्य पलैकं द्रुतसूतकं ।\n\nमर्दयेन्मातुलुङ्गाम्लैर्गोलको भवति क्षणात् ॥ १,२३.६९२ ॥\n\nषोडशांशेन तेनैव तारारिष्टं तु वेधयेत् ।\n\nमृतवङ्गपलैकं तु पलैकं सूतकस्य च ॥ १,२३.६९३ ॥\n\nसर्वचूर्णं पलैकं तु त्रयमेकत्र कारयेत् ।\n\nमर्दयेन्मातुलुङ्गाम्लैर्गोलको भवति क्षणात् ॥ १,२३.६९४ ॥\n\nमृतवज्रस्य भागैकं भागश्चत्वारि गोलकं ।\n\nएकत्र मर्दयेद्भद्रे ओषधीद्रवसंयुतं ॥ १,२३.६९५ ॥\n\nमारयेद्भूधरे यन्त्रे पुटानां सप्तकेन तु ।\n\nतत्सर्वं जायते भस्म वज्रस्यैव प्रभावतः ॥ १,२३.६९६ ॥\n\nसामुद्रं त्रिपलं देवि भस्ममध्ये प्रदापयेत् ।\n\nएकीकृत्याथ संमर्द्य वज्रीक्षीरे दिनत्रयं ॥ १,२३.६९७ ॥\n\nविश्वामित्रकपालस्थं पुटं दद्यात्तु भूधरे ।\n\nतत्सर्वं जायते भस्म शङ्खकुन्देन्दुसन्निभं ॥ १,२३.६९८ ॥\n\nतेनैव यवमात्रेण वङ्गं स्तम्भयति क्षणात् ।\n\nवङ्गं तारं तथा सत्त्वं समसूतेन गोलकं ॥ १,२३.६९९ ॥\n\nअनेन क्रमयोगेन मारयेच्च पृथक्पृथक् ।\n\nतत्सर्वं जायते भस्म वज्रस्यैव प्रभावतः ॥ १,२३.७०० ॥\n\nभस्मसूतपलैकं च वङ्गभस्म पलद्वयं ।\n\nद्वे पले मृततारस्य सत्त्वभस्म पलद्वयं ॥ १,२३.७०१ ॥\n\nशङ्खचूर्णं पलं पञ्च सामुद्रस्य पलाष्टकं ।\n\nटङ्कणस्य पलान्यष्टौ सर्वमेकत्र जारयेत् ॥ १,२३.७०२ ॥\n\nवज्रीक्षीरेण संवेष्ट्य पुटं दद्याच्चतुर्दश ।\n\nएष सिद्धरसः साक्षाद्दुर्लभस्त्रिदशैरपि ॥ १,२३.७०३ ॥\n\nवङ्गं तु दापयेत्पश्चाद्भाण्डे चैव तु मृण्मये ।\n\nसिद्धं भस्म भवेल्लोहशलाकेन च चालयेत् ॥ १,२३.७०४ ॥\n\nवापयेच्च प्रयत्नेन यावत्कठिनतां व्रजेत् ।\n\nअन्धमूषागतं ध्मातं तारं भवति शोभनं ॥ १,२३.७०५ ॥\n\nकदाचित्स्फाटिते तारे पुनर्वङ्गं प्रदापयेत् ।\n\nपत्रे दाहे कषे छेदे तत्तारं शाश्वतं भवेत् ॥ १,२३.७०६ ॥\n\nसंतितं दनुगोलं च षोडशांशसमन्वितं ।\n\nमृतवज्रस्य भगैकमेकत्रैव तु कारयेत् ॥ १,२३.७०७ ॥\n\nदेवदालीशङ्खपुष्पं तद्रसेन तु मर्दयेत् ।\n\nमारयेद्भूधरे यन्त्रे पुटानां सप्तकेन तु ॥ १,२३.७०८ ॥\n\nतद्भस्म तु पुनः पश्चाद्दीपयन्त्रेण पाचयेत् ।\n\nभस्मसूतपलैकं च श्वेताभ्रकदलद्वयं ॥ १,२३.७०९ ॥\n\nशङ्खचूर्णपलैकं तु पलैकं टङ्कणस्य तु ।\n\nएकीकृत्याथ तत्सर्वं वज्रीक्षीरेण पेषयेत् ॥ १,२३.७१० ॥\n\nअरण्योत्पलकैः पश्चात्पुटं दद्याच्चतुर्दश ।\n\nरसोऽयं यवमात्रेण वङ्गं स्तम्भयति क्षणात् ॥ १,२३.७११ ॥\n\nकृष्णाभ्रकपलैकं तु द्विपलेनैव सूतकं ।\n\nगन्धकस्य पलैकं च एकीकृत्याथ मर्दयेत् ॥ १,२३.७१२ ॥\n\nमर्द्यमानं प्रयत्नेन गोलकं भवति क्षणात् ।\n\nमृतवज्रस्य भागैकं भागाश्चत्वारि गोलकं ॥ १,२३.७१३ ॥\n\nमर्दयेत्प्रहरैकं तु भस्मीभवति सूतकः ।\n\nआरण्यगोमयेनैव पुटं दद्यात्तु भूधरे ॥ १,२३.७१४ ॥\n\nअनेन क्रमयोगेन सप्तसङ्कलिकां कुरु ।\n\nशतांशेन तु तेनैव नागवेधं प्रदापयेत् ॥ १,२३.७१५ ॥\n\nतं खोटं रञ्जयेत्पश्चाच्छुल्बाभ्रककपालिना ।\n\nपुनस्तां रञ्जयेत्पश्चात्तीक्ष्णशुल्बकपालिना ॥ १,२३.७१६ ॥\n\nपुनस्तं रञ्जयेत्पश्चान्नागाभ्रककपालिना ।\n\nहेम्ना सह समावर्त्य सारणात्रयसारितं ॥ १,२३.७१७ ॥\n\nसहस्रांशेन तेनैव शुल्ववेधं प्रदापयेत् ।\n\nजायते कनकं दिव्यं देवाभरणभूषणं ॥ १,२३.७१८ ॥\n\nवज्रवल्लीभस्मस्नुहीक्षीरे पुटितं दशभिः पुटैः ।\n\nतत्तुल्यं मर्दयेत्सूतं देवदाल्या रसैः पुटेत् ॥ १,२३.७१९ ॥\n\nतत्तुल्यं पुटयेत्तीक्ष्णं त्रिफलाया रसेन तु ।\n\nतत्तुल्यं पुटयेन्नागं अहिमाराटरूषकैः ॥ १,२३.७२० ॥\n\nहेमवर्णप्रदं तद्धि विंशत्यंशेन योजितं ।\n\nचतुःषष्ट्यंशकेनेदं शुद्धतारं च रञ्जयेत् ॥ १,२३.७२१ ॥\n\nअष्टमांशेन तेनैव नागपत्राणि लेपयेत् ।\n\nपुटयेन्मारयेन्नागं सिन्दूरारुणसन्निभं ॥ १,२३.७२२ ॥\n\nतत्तुल्यं मारयेद्धेम काञ्चनाररसे पुटेत् ।\n\nतत्तुल्यं मारयेच्छुल्बं गृहकन्यारसेन च ॥ १,२३.७२३ ॥\n\nपश्चादम्लेन पुटयेद्यावत्सिन्दूरसन्निभं ।\n\nचन्द्रार्कौ रञ्जयेत्तेन शतांशेन तु पाचितं ॥ १,२३.७२४ ॥\n\nसबीजं बीजवर्जं वा वज्रेण सह सूतकः ।\n\nतद्भस्म मर्दयेत्पश्चात्स्वर्णपत्ररसेन च ॥ १,२३.७२५ ॥\n\nतेनैव वेधयेच्छुल्बं शुल्बं तारेण योजयेत् ।\n\n<वज्रहेमद्वन्द्वमेलापनम्>\n\nवज्रेण द्वंद्वयेद्धेम हेम्ना च द्वंद्वयेद्रसं ॥ १,२३.७२६ ॥\n\nरसेन द्वंद्वयेद्देहं स देहो ह्यजरामरः ।\n\nकदलीटङ्कसौवीरं कण्टकारीरसप्लुतं ॥ १,२३.७२७ ॥\n\nक्रामणं सर्वधातूनां सर्वद्वन्द्वेषु मेलनं ।\n\nतिमिरस्य तु पञ्चाङ्गं पेटारीबीजसंयुतं ॥ १,२३.७२८ ॥\n\nएकीकृत्याथ संमर्द्य वज्रं तेनैव वेष्टयेत् ।\n\nवज्रमूषागतं ध्मातं हेमद्वन्द्वं तु कारयेत् ॥ १,२३.७२९ ॥\n\nकान्तपाषाणचूर्णे तु भूलता रामठं मधु ।\n\nगुञ्जाटङ्कणकाचं च कर्कटास्थि स्नुहीपयः ॥ १,२३.७३० ॥\n\nतत्सर्वं तु समं योज्यं स्त्रीस्तन्येन तु मर्दयेत् ।\n\nमूषालेपः कृतः प्राज्ञो वज्रमेलापकः सुखं ॥ १,२३.७३१ ॥\n\nहठाग्नौ वज्रमूषाभिर्दृढं वज्रा मिलन्ति च ।\n\nसुसूक्ष्मा रवका भूत्वा ह्येकीभावं व्रजन्ति च ॥ १,२३.७३२ ॥\n\nकाचटङ्कणयोगेन ध्मातः शुद्धिमवाप्नुयात् ।\n\nबहुभिश्चैव मूषाभिस्तेजःपुञ्जोऽपि जायते ॥ १,२३.७३३ ॥\n\nमृतवज्रस्य भागैकं भागाः षोडश हाटकं ।\n\nश्वेतकाचस्य सूतं तु भागं षोडश दापयेत् ॥ १,२३.७३४ ॥\n\nअन्धमूषागतं ध्मातं वज्रद्वन्द्वं तु कारयेत् ।\n\nअनेन क्रमयोगेन सप्तवारांश्च दापयेत् ॥ १,२३.७३५ ॥\n\nमिलते तत्क्षणाद्वज्रं हेम्ना तु सलिलं यथा ।\n\nचूर्णे नरकपालस्य मृतवज्रं च दापयेत् ॥ १,२३.७३६ ॥\n\nअन्धमूषागतं ध्मातं हेम्ना मिलति तत्क्षणात् ।\n\nभृङ्गपत्रं नृकेशं च मुखं कान्तस्य टङ्कणं ॥ १,२३.७३७ ॥\n\nबालवत्सपुरीषं च स्त्रीस्तन्येन तु पेषयेत् ।\n\nअन्धमूषागतं ध्मातं वज्रं मिलति तत्क्षणात् ॥ १,२३.७३८ ॥\n\nक्षीरेणोत्पलसारिण्या मृतवज्रं तु भावयेत् ।\n\nहेमपिष्टिकया मध्ये वज्रं तत्रैव निक्षिपेत् ॥ १,२३.७३९ ॥\n\nवेष्टयेद्भूर्जपत्रेण बाह्ये वस्त्रेण वेष्टयेत् ।\n\nधान्यमध्ये तु संस्थाप्य पक्षमेकं निरन्तरं ॥ १,२३.७४० ॥\n\nउद्धरेत्तत्प्रयत्नेन वज्रबन्धं तु कारयेत् ।\n\n<रत्नद्रुतिबन्धः>\n\nद्रुता वज्रास्तु सूतेन मेलनीयास्तु पार्वति ॥ १,२३.७४१ ॥\n\nद्रुतिबन्धः स विज्ञेयः शतसाहस्रवेधकः ।\n\nरत्नानां द्रुतयः सर्वा मेलयित्वा यथाविधि ॥ १,२३.७४२ ॥\n\nशतसहस्रवेधी च देहसिद्धिप्रदायकः ।\n\nमुसली चित्रकं वन्ध्या कुक्कुटीकन्दपद्मिनी ॥ १,२३.७४३ ॥\n\nकञ्चुकी नीलिसिन्दूरी पाठा नागबला यथा ।\n\nकंसपात्रे रसश्चैव रत्नानां द्रुतयस्तथा ॥ १,२३.७४४ ॥\n\nआतपे धारयित्वा वै अधः कर्षानलं यथा ।\n\nओषधीनां रसं दत्त्वा स्वच्छं कृत्वा पुनः पुनः ॥ १,२३.७४५ ॥\n\nयाममात्रं तु घर्मे च द्रुतिर्मिलति वै रसं ।\n\nन तेषां क्रामणे शक्तिर्वक्तुं वक्त्रशतैरपि ॥ १,२३.७४६ ॥\n\nसैन्धवं निंबपत्राणि वाकुची द्वेषिणीजके ।\n\nद्रुताभ्रस्य रसेनैव मेलनं परमं मतं ॥ १,२३.७४७ ॥\n\nवज्रद्वन्द्वानं ईशानि वज्रेण रसमारणं ।\n\nसबीजं सारणं प्रोक्तं खोटबन्धनमेव च ॥ १,२३.७४८ ॥\n\nतन्ममाचक्ष्व देवेशि किमन्यच्छ्रोतुमर्हसि ॥ १,२३.७४९ ॥\n\nâक्, १, २४\n\n<महारसैरुपरसैर्लोहैश्च रसस्य वेधोपयोगिनो बन्धाः>\n\nश्रीभैरवः ।\n\nमहारसैरुपरसैर्लोहैश्च परमेश्वरि ।\n\nआज्ञापय समस्तं तं रसराजस्य बन्धनं ॥ १,२४.१ ॥\n\n<वैक्रान्तबन्धाः; प्रथमः प्रकारः>\n\nवैक्रान्तस्य तु भागैकमष्टभागं तु सूतकं ।\n\nकनकस्य तु सप्तांशं द्विपदीरसटङ्कणं ॥ १,२४.२ ॥\n\nनष्टपिष्टं च शुष्कं च ध्मातं खोटो भवेत्प्रिये ।\n\nसौवीरं टङ्कणं काचं दत्त्वा दत्त्वा तु शोधयेत् ॥ १,२४.३ ॥\n\nसमहेम्नि समावर्त्य मूषागतं ततः ।\n\nसमांशभक्षणं तत्तु शुद्धसूतेन कारयेत् ॥ १,२४.४ ॥\n\nवैक्रान्तं षोडशांशेन पूर्वयोगेन धामयेत् ।\n\nदशसङ्कलिकायोगाद्वेधो दशगुणोत्तरः ॥ १,२४.५ ॥\n\n<द्वितीयः प्रकारः>\n\nपुनरन्यं प्रवक्ष्यामि प्रयोगं भुवि दुर्लभं ।\n\nवैक्रान्तसत्त्वं देवेशि पारदेन समन्वितं ॥ १,२४.६ ॥\n\nजारितं समहेम्ना तु शिलाभाण्डे निधापयेत् ।\n\nमासमात्रोषितं भूमौ समुद्धृत्य प्रयत्नतः ॥ १,२४.७ ॥\n\nएष देवि रसो दिव्यो देहद्रव्यकरो भवेत् ।\n\n<तृतीयः प्रकारः>\n\nवैक्रान्तकास्तु ये केचित्त्रिफलाया रसेन च ॥ १,२४.८ ॥\n\nएकैकं देवि सप्ताहं स्वेदिता मर्दितास्तथा ।\n\nसुध्माता मूकमूषायां खोटो भवति चाक्षयः ॥ १,२४.९ ॥\n\nकान्तं रूप्यं च कनकं पारदं चैव योजयेत् ।\n\nशुल्बं तृतीयभागं तु स्रोतोञ्जनसमन्वितं ॥ १,२४.१० ॥\n\nतद्ध्मातं खोटतां यातं देहलोहकरं भवेत् ।\n\n<चतुर्थः प्रकारः श्वेतवैक्रान्तसिद्धः>\n\nश्वेतवैक्रान्तचूर्णं तु हयमूत्रेण मर्दयेत् ॥ १,२४.११ ॥\n\nआदौ सुस्विन्नमादाय पले पलशतं क्षिपेत् ।\n\nतारस्य जायते भस्म विशुद्धस्फटिकाकृति ॥ १,२४.१२ ॥\n\nतद्भस्म मेलयेत्सूते समभागं विचक्षणः ।\n\nचारयेद्रजतं सूते हयमूत्रेण मर्दयेत् ॥ १,२४.१३ ॥\n\nपुटयेदन्धमूषायां क्रमेण मृदुवह्निना ।\n\nअहोरात्रं त्रिरात्रं वा भवेदग्निसहो रसः ॥ १,२४.१४ ॥\n\nस्पर्शनात्सर्वलोहानि रजतं च करिष्यति ।\n\n<पञ्चमः प्रकारः रक्तवैक्रान्तसिद्धः>\n\nरक्तस्य वक्ष्यते कर्म जरादारिद्र्यनाशनं ॥ १,२४.१५ ॥\n\nसप्तधा भावयेत्तस्य व्याघ्रीकन्दांभसा रजः ।\n\nपलं तस्य पलं हेम्नः पलं शुद्धरसस्य च ॥ १,२४.१६ ॥\n\nशुद्धभस्म भवेत्सर्वं पुनर्हेम्नः शतं क्षिपेत् ।\n\nतद्भस्म जायते सर्वं शुद्धहेमसमप्रभं ॥ १,२४.१७ ॥\n\nतद्भस्म रसराजे तु पुनर्हेम्ना तु मेलयेत् ।\n\nभवेदग्निसहो देवि ततो रसवरो भवेत् ॥ १,२४.१८ ॥\n\nसर्ववेधी भवेत्सूतः कोटिवेधी महारसः ।\n\n<षष्ठः प्रकारः>\n\nरक्तवैक्रान्तसत्त्वं तु हेम्ना तु सह मेलयेत् ॥ १,२४.१९ ॥\n\nसमं तु जारयेत्सूते सारयित्वा समेन तु ।\n\nसहस्रांशेन लोहानि वेधयेन्नात्र संशयः ॥ १,२४.२० ॥\n\n<सप्तमः प्रकारः कृष्णवैक्रान्तसिद्धः>\n\nकृष्णवैक्रान्तभागैकं शुद्धसूतं शतांशकं ।\n\nएकत्र मर्दयेत्खल्वे चूर्णं भवति तद्द्वयं ॥ १,२४.२१ ॥\n\nअस्य चूर्णस्य भागैकं हेमभागसहस्रकं ।\n\nएकत्र मर्दयेत्तावद्यावद्भस्म तु जायते ॥ १,२४.२२ ॥\n\nधमेत्तदन्धमूषायां यावत्खोटो भविष्यति ।\n\nसमांशभक्षणं तस्य पीठिकां तस्य कारयेत् ॥ १,२४.२३ ॥\n\nवेधयेत्सर्वलोहानि स्पर्शमात्रेण हेमतां ।\n\nतच्चूर्णमभ्रकं चैव रसेन सह मर्दयेत् ॥ १,२४.२४ ॥\n\nस्वेदयेज्जारयेच्चैव ततो वह्निसहो भवेत् ।\n\nस रसश्चारितश्चैव सर्वलोहानि विध्यति ॥ १,२४.२५ ॥\n\n<अष्टमः प्रकारः पीतवर्णवैक्रान्तसिद्धः>\n\nपीतवर्णेऽपि वैक्रान्ते रक्तकृष्णविधिः स्मृतः ।\n\nपीतवैक्रान्तचूर्णं तु हेमचूर्णसमन्वितं ॥ १,२४.२६ ॥\n\nपीताभ्रकस्य चूर्णं तु मेलयित्वा महारसः ।\n\nस्वेदितो मर्दितश्चैव मासादग्निसहो भवेत् ॥ १,२४.२७ ॥\n\n<नीलवैक्रान्तभस्मरसायनम्>\n\nनीलवर्णं तु वैक्रान्तं म्रियते रससंयुतं ।\n\nकृष्णाभ्रकेण सहितं मधुसर्पिर्युतं च तत् ॥ १,२४.२८ ॥\n\nभक्षयेन्मण्डलं देवि जीवेच्चन्द्रार्कतारकं ।\n\nयस्य यस्य हि यो योगस्तस्य तस्य प्रयोगतः ॥ १,२४.२९ ॥\n\nमेलयित्वा रसं गुञ्जामानं त्रिमधुसंयुतं ।\n\nखादेत्क्षीराज्यशाल्यन्नं भोज्यमन्यच्च वर्जयेत् ॥ १,२४.३० ॥\n\n<नवमः प्रकारः>\n\nवैक्रान्तसत्वसंयुक्तं लुङ्गाम्ले मर्दयेद्रसं ।\n\nतापयेदुष्णतोयेन जलेन परिपूरयेत् ॥ १,२४.३१ ॥\n\nसत्त्वं सूतं च संमिश्रं धमेत्स्याद्रसबन्धनं ।\n\nबद्धं रसं मुखे क्षिप्त्वा भूमिच्छिद्राणि पश्यति ॥ १,२४.३२ ॥\n\n<दशमः प्रकारः>\n\nनिष्कमेकं रसं क्रान्तमश्वमूत्रेण मर्दयेत् ।\n\nदिनमेकमिदं देवि मर्दयित्वा मृतो भवेत् ॥ १,२४.३३ ॥\n\nचतुर्दिनमिदं कृत्वा समसूतं समं नयेत् ।\n\nमर्दनं स्वेदनं चैव पूर्ववच्छुद्धमानसः ॥ १,२४.३४ ॥\n\nसप्तद्वन्द्वजमेकैकं सप्तमेऽष्टपलं भवेत् ।\n\nशल्याविशल्यामूलस्य वारिणा मर्दयेद्दिनं ॥ १,२४.३५ ॥\n\nभूधरीयन्त्रमध्यस्थं पुटं सप्तदिनं ददेत् ।\n\nतद्भस्म शुद्धं सेव्यं स्याद्गुञ्जामात्रं तु मण्डलं ॥ १,२४.३६ ॥\n\nएकाद्यं पञ्चमं मध्यं पुनरेकं प्रशस्यते ।\n\nपूर्ववद्बन्धनं देवि कोटिवेधी भवेद्रसः ॥ १,२४.३७ ॥\n\n<कान्तबन्धः>\n\nरक्तवर्णमयस्कान्तं लाक्षारससमप्रभं ।\n\nभिन्नस्त्रीरक्तसंकाशं तच्चूर्णं सूतसंयुतं ॥ १,२४.३८ ॥\n\nमर्दयेच्छागरक्तेन ध्मातं खोटो भवेत्प्रिये ।\n\nस सूतः शतवेधी तु स तु व्याधिहरो भवेत् ॥ १,२४.३९ ॥\n\nगुलिकां धारयेद्वक्त्रे जीवेद्वर्षसहस्रकं ।\n\nपीतवर्णमयस्कान्तं भिन्नहेमसमप्रभं ॥ १,२४.४० ॥\n\nवेधयेत्स्पर्शमात्रेण स तु लोहानि सुन्दरि ।\n\n<चपलबन्धः; प्रथमः प्रकारः>\n\nलाङ्गलीं करवीरं च चित्रकं गिरिकर्णिकां ॥ १,२४.४१ ॥\n\nस्त्रीस्तन्यटङ्कसौवीरं मूषालेपं तु कारयेत् ।\n\nचपलाद्द्विगुणं सूतं सूताद्द्विगुणकाञ्चनं ॥ १,२४.४२ ॥\n\nनष्टपिष्टं च तत्कुर्यादन्धमूषागतं धमेत् ।\n\nतत्र स्थितो रसेन्द्रोऽयं खोटो भवति शोभनः ॥ १,२४.४३ ॥\n\nशतांशं वेधयेन्नागं गुञ्जावर्णस्तु जायते ।\n\nतेन नागशतांशेन शुल्बं रक्तनिभं भवेत् ॥ १,२४.४४ ॥\n\nतेन शुल्बशतांशेन तारं विध्यति काञ्चनं ।\n\n<द्वितीयः प्रकारः>\n\nचपलस्य तु षड्भागास्तारभागास्तु सप्त च ॥ १,२४.४५ ॥\n\nअष्टौ कनकभागास्तु नव भागा रसस्य च ।\n\nत्रिंशद्भागा मिलित्वा तु भवन्ति सुरवन्दिते ॥ १,२४.४६ ॥\n\nचित्रकं कणवीरं च लाङ्गली गृध्रविट्तथा ।\n\nमर्दितं मातुलुङ्गाम्लैर्मूषालेपं तु कारयेत् ॥ १,२४.४७ ॥\n\nअन्धयित्वा धमेद्देवि खोटो भवति शोभनः ।\n\nतेन खोटदशांशेन विद्धो नागोऽरुणो भवेत् ॥ १,२४.४८ ॥\n\nतेन नागेन विद्धं तु शुल्बं गुञ्जारुणं भवेत् ।\n\nतेन शुल्बेन तारं तु विद्धं भवति काञ्चनं ॥ १,२४.४९ ॥\n\n<तृतीयः प्रकारः>\n\nहेमाभ्रं चपलं देवि पारदार्धेन संयुतं ।\n\nपारदेन कनकं दत्त्वा कुनट्या मर्दयेत्क्षणं ॥ १,२४.५० ॥\n\nलाङ्गली चित्रकं चैव स्त्रीस्तन्यं कणवीरकं ।\n\nगृध्रविष्ठा तथा सर्वं मूषालेपं तु कारयेत् ॥ १,२४.५१ ॥\n\nतन्मध्ये तु स्थितं ध्मातं खोटो भवति शोभनः ।\n\nपूर्वोक्तं वेधयेदेतन्निर्बीजं कनकं भवेत् ॥ १,२४.५२ ॥\n\nसुतप्तलोहपात्रे च क्षिपेच्चपलचूर्णकं ।\n\nसबीजं पारदं कृत्वा चपलस्य तु वापयेत् ॥ १,२४.५३ ॥\n\nलाक्षाभो बध्यते सूतोऽङ्कुशेनेव महागजः ।\n\n<गन्धकबन्धः; प्रथमः प्रकारः>\n\nशुद्धसूतपलैकं च पलैकं गन्धकस्य च ॥ १,२४.५४ ॥\n\nएकीकृत्याथ संमर्द्य धुत्तूरकरसेन च ।\n\nमारयेच्चक्रयोगेन भस्मीभवति सूतकः ॥ १,२४.५५ ॥\n\nअन्धमूषागतो ध्मातः खोटो भवति शोभनः ।\n\nसितं हेम च नागं च चन्द्रार्कं चापि वेधयेत् ॥ १,२४.५६ ॥\n\n<द्वितीयः प्रकारः>\n\nपलैकं शुद्धसूतस्य कर्षैकं गन्धकस्य च ।\n\nमर्दयेत्स्निग्धखल्वेन देवदालीरसप्लुतं ॥ १,२४.५७ ॥\n\nमर्दयेत्तु कराङ्गुल्या गन्धपिष्टिस्तु जायते ।\n\nजम्बीरस्य रसेनैव दिनमेकं तु मर्दयेत् ॥ १,२४.५८ ॥\n\nपञ्चद्रावकसंयुक्तां वटिकां कारयेच्छुभां ।\n\nपलाशमूलकल्केन वटिकां तां प्रलेपयेत् ॥ १,२४.५९ ॥\n\nधमेत्खोटो भवेच्छ्वेतकाचटङ्कणयोगतः ।\n\nशोधयेत्तं प्रयत्नेन यावन्निर्मलतां व्रजेत् ॥ १,२४.६० ॥\n\nस खोटो जायते देवि त्रिगुणं पन्नगं ततः ।\n\nशतशो रञ्जयेत्पश्चाच्छुल्बाभ्रककपालिना ॥ १,२४.६१ ॥\n\nशुल्बे तारे च खोटोऽयं सहस्रांशेन वेधकः ।\n\n<तृतीयः प्रकारः>\n\nगन्धकेन हते सूते मृतलोहानि वाहयेत् ॥ १,२४.६२ ॥\n\nपुनर्हेम समावर्त्य समांशं भक्षणं कुरु ।\n\nसारितः शुल्बतारैर्घोषं विध्यति सूतकः ॥ १,२४.६३ ॥\n\n<चतुर्थः प्रकारः>\n\nरसं हेमसमं कृत्वा पिष्टिकार्धेन गन्धकं ।\n\nद्विपदीरजसा युक्तं मर्दयेट्टङ्कणान्वितं ॥ १,२४.६४ ॥\n\nनष्टपिष्टं च शुष्कं च ध्मातः खोटो भवेत्ततः ।\n\nचन्द्रार्कषोडशांशेन विद्धं भवति काञ्चनं ॥ १,२४.६५ ॥\n\nहेमार्धमिलितं तं तु मातृकासमतां व्रजेत् ।\n\nकुर्यात्सङ्कलिकायोगाद्वेधो दशगुणोत्तरः ॥ १,२४.६६ ॥\n\nयथा हेम्नि तथा तारे व्याटिबीजेन योजितं ।\n\nतृतीयसङ्कलाबद्धं षट्शते नागवेधकं ॥ १,२४.६७ ॥\n\nचतुर्गुणेन तेनैव सहस्रांशेन काञ्चनं ।\n\nअनेन क्रमयोगेन सप्त सङ्कलिका यदि ॥ १,२४.६८ ॥\n\nकुरुते काञ्चनं दिव्यमष्टलोहानि पार्वति ।\n\nतं पुनश्चूर्णयित्वा तु पुटयेद्भस्म जायते ॥ १,२४.६९ ॥\n\nसर्वव्याधिजयो देवि पलैकेन सुभक्षिते ।\n\nद्विपले ब्राह्ममायुष्यं त्रिपले वैष्णवं भवेत् ॥ १,२४.७० ॥\n\nचतुष्पले च पञ्चत्वमीशः पञ्चपले भवेत् ।\n\nषट्पले भक्षिते देवि सदाशिवतनुर्भवेत् ॥ १,२४.७१ ॥\n\n<पञ्चमः प्रकारः>\n\nसूतकं गन्धकं तारं मेषवल्लीवसा समा ।\n\nत्रिदिनं मर्दयेल्लक्षं वङ्गं पादेन लेपयेत् ॥ १,२४.७२ ॥\n\nअन्धमूषागतं ध्मातं वङ्गं स्तम्भयति क्षणात् ।\n\n<षष्ठः प्रकारः, गन्धपिष्टिविधिः>\n\nचूर्णितं गन्धकं देवि मर्कटीरसभावितं ॥ १,२४.७३ ॥\n\nभावयेच्छतवाराणि जीवभस्म तु गच्छति ।\n\nदापयेन्मृण्मये पात्रे रसेन सह संयुतं ॥ १,२४.७४ ॥\n\nतापयेद्रवितापेन मर्कटीरससंयुतं ।\n\nगन्धकं ग्रसते सूतः पिष्टिका भवति क्षणात् ॥ १,२४.७५ ॥\n\nतिलपर्णीरसेनैव गन्धकं भावयेत्ततः ।\n\nसप्तवारांस्तु देवेशि छायाशुष्कं पुनःपुनः ॥ १,२४.७६ ॥\n\nशोधितं पातितं सूतं पलैकप्रमितं प्रिये ।\n\nमूषामध्ये विनिक्षिप्य नरेन्द्रीरससंयुतं ॥ १,२४.७७ ॥\n\nजारयेद्वालुकायन्त्रे भावितं गन्धकं पुनः ।\n\nत्रुटि त्रुटि प्रदातव्यं गन्धकं च पुनः पुनः ॥ १,२४.७८ ॥\n\nअनेन क्रमयोगेन जायते गन्धपिष्टिका ।\n\nगन्धपाषाणचूर्णं तु कनकस्य रसेन तु ॥ १,२४.७९ ॥\n\nभावयेत्सप्तवारांस्तु स्त्रीरजेन तु सप्तधा ।\n\nशुद्धसूतपलैकं च खर्परे दापयेत्ततः ॥ १,२४.८० ॥\n\nभावितं गन्धकं दद्यान्नरपित्तेन संयुतं ।\n\nदोलयेद्रवितापेन पिष्टिका भवति क्षणात् ॥ १,२४.८१ ॥\n\nगन्धकं सूक्ष्मचूर्णं तु चणकाम्लेन पार्वति ।\n\nभावयेत्सप्तवाराणि स्त्रीपुष्पेण च सप्तधा ॥ १,२४.८२ ॥\n\nद्रुतसूतकमध्ये तु कर्पूरं गन्धकं रसं ।\n\nदापयेन्निक्षिपेद्गोष्ठे सप्ताहाद्गन्धपिष्टिका ॥ १,२४.८३ ॥\n\n<गन्धकपिष्टीस्तंभनं वेधश्च>\n\nकटुकोशातकीबीजं चाण्डालीकन्दमेव च ।\n\nस्तन्यक्षीरेण संपेष्य पिष्टिकां तेन लेपयेत् ॥ १,२४.८४ ॥\n\nपुटयेद्भूधरे यन्त्रे स्तम्भते नात्र संशयः ।\n\nहेमसम्पुटमध्ये तु समावर्तं तु कारयेत् ॥ १,२४.८५ ॥\n\nअष्टमांशेन तेनैव नागवेधं प्रदापयेत् ।\n\nषोडशांशेन तेनैव तारवेधं प्रदापयेत् ॥ १,२४.८६ ॥\n\n<सप्तमः प्रकारः>\n\nगन्धपिष्टिपलैकं तु नागपिष्टिपलाष्टकं ।\n\nलेपयेन्नागपत्राणि छायायां शोषयेत्ततः ॥ १,२४.८७ ॥\n\nआटरूषकपिण्डेन नागपत्राणि लेपयेत् ।\n\nआरण्योत्पलकैर्देवि दापयेच्च पुटत्रयं ॥ १,२४.८८ ॥\n\nतन्नागं म्रियते दिव्यं सिन्दूरारुणसप्रभं ।\n\nतन्नागं पलमेकं तु शुल्बचूर्णपलाष्टकं ॥ १,२४.८९ ॥\n\nवासकस्य रसेनैव प्रहरैकं तु मर्दयेत् ।\n\nमारयेत्पातनायन्त्रे शुल्बं तन्म्रियते क्षणात् ॥ १,२४.९० ॥\n\nषोडशांशेन तेनैव तारवेधं प्रदापयेत् ।\n\nजायते कनकं दिव्यं देवाभरणभूषणं ॥ १,२४.९१ ॥\n\nया काचिद्गन्धपिष्टी तु आदौ नागं तु मारयेत् ।\n\nनागेन वेधयेच्छुल्बं शुल्बे तारं तु वेधयेत् ॥ १,२४.९२ ॥\n\nकनकं जायते दिव्यं सिद्धयोग उदाहृतः ।\n\n<अष्टमः प्रकारः>\n\nगन्धकं मधुसंयुक्तं हरबीजेन मर्दितं ॥ १,२४.९३ ॥\n\nभूमिस्थं मासमेकं तु तारमायाति काञ्चनं ।\n\nउद्वर्तनेन तेनैव सर्वकुष्ठविनाशनं ॥ १,२४.९४ ॥\n\nघनेन सह संयुक्तं व्रणरोगविनाशनं ।\n\nसंवत्सरप्रयोगेण सहस्रायुर्भवेन्नरः ॥ १,२४.९५ ॥\n\n<तालकबन्धः>\n\nशुद्धसूतपलैकं तु पलैकं तालकस्य च ।\n\nएकीकृत्याथ संमर्द्य उन्मत्तकरसेन च ॥ १,२४.९६ ॥\n\nमारयेच्चक्रयन्त्रेण भस्मीभवति सूतकः ।\n\nअन्धमूषागतं ध्मातं खोटो भवति शोभनः ॥ १,२४.९७ ॥\n\nवङ्गं तारं च शुल्बं च क्रमशो वेधयेद्रसः ।\n\nशुद्धवङ्गपलैकं च पलैकं सूतकस्य च ॥ १,२४.९८ ॥\n\nद्वे पले तालकं चैतदुन्मत्तरसमर्दितं ।\n\nमारयेत्पातनायन्त्रे धमनात्खोटतां नयेत् ॥ १,२४.९९ ॥\n\nश्वेताभ्रकस्य सत्त्वं च तारं तीक्ष्णं च माक्षिकं ।\n\nअन्धमूषागतं ध्मातं खोटो भवति तत्क्षणात् ॥ १,२४.१०० ॥\n\nतत्खोटपलमेकं च पलैकं सूतकस्य च ।\n\nतालकस्य पलं सर्वमेकीकृत्याथ मर्दयेत् ॥ १,२४.१०१ ॥\n\nमारयेत्पातनायन्त्रे धमनात्खोटतां नयेत् ।\n\n<अन्ये लघुबन्धाः>\n\nशुद्धसूतपलैकं च पलैकं पन्नगस्य च ॥ १,२४.१०२ ॥\n\nपलद्वयं कुनट्याश्च सर्वमेकत्र मर्दयेत् ।\n\nमारयेत्पातनायन्त्रे धमनात्खोटतां नयेत् ॥ १,२४.१०३ ॥\n\nहेमपिष्टिपलैकं च पलैकं गन्धकस्य तु ।\n\nएकीकृत्याथ संमर्द्य धुत्तूरकरसेन च ॥ १,२४.१०४ ॥\n\nमारयेत्पातनायन्त्रे धमनात्खोटतां नयेत् ।\n\nकृष्णाभ्रकस्य सत्वं च कान्तं तीक्ष्णं च हाटकं ॥ १,२४.१०५ ॥\n\nशुद्धं तारं च माक्षीकं समभागानि कारयेत् ।\n\nअन्धमूषागतं ध्मातं खोटो भवति तत्क्षणात् ॥ १,२४.१०६ ॥\n\nतत्खोटपलमेकं तु पलैकं सूतकस्य च ।\n\nपलद्वयं कुनट्याश्च सर्वमेकत्र मर्दयेत् ॥ १,२४.१०७ ॥\n\nमारयेत्पातनायन्त्रे धमनात्खोटतां नयेत् ।\n\nकृष्णाभ्रकपलैकं तु रसकस्य पलं तथा ॥ १,२४.१०८ ॥\n\nसूतकस्य पलैकं तु सर्वमेकीकृतं प्रिये ।\n\nउन्मत्तकरसेनैव मर्दयेत्प्रहरद्वयं ॥ १,२४.१०९ ॥\n\nमर्दयेद्दिनमेकं वा टङ्कणेन समन्वितं ।\n\nघुटिकां कारयेत्पश्चाच्छायाशुष्कं तु कारयेत् ॥ १,२४.११० ॥\n\nमहावर्तिगतं ध्मातं खोटं भवति सूतकः ।\n\nतं खोटं शोधयेत्काचटङ्कणद्रवयोगतः ॥ १,२४.१११ ॥\n\nहेम्ना सह समावर्त्य सारणात्रयसारितं ।\n\nसहस्रांशेन तेनैव शुल्बवेधं प्रदापयेत् ॥ १,२४.११२ ॥\n\nअनेन क्रमयोगेन कोटिवेधी भवेद्रसः ।\n\nबीजद्वयं पलाशस्य पलमेकं तु सूतकं ॥ १,२४.११३ ॥\n\nजम्बीराम्लेन संमर्द्य छायाशुष्कं तु कारयेत् ।\n\nतुम्बीका मेघनादी च काकजङ्घा च भूलिका ॥ १,२४.११४ ॥\n\nस्तन्यं च तैः प्रलिप्तायां मूषायां चैव निक्षिपेत् ।\n\nधमयेत्खदिराङ्गारैः खोटो भवति चाक्षयः ॥ १,२४.११५ ॥\n\nपलाशतैले संमर्द्यं यावत्स्याद्द्रवपिष्टिका ।\n\nअन्धमूषागतं ध्मातं खोटो भवति तत्क्षणात् ॥ १,२४.११६ ॥\n\nपूर्वशुद्धेन सूतेन समहेम्ना च पार्वति ।\n\nगोलकं कारयेत्तेन मर्दयित्वा दृढं कृतं ॥ १,२४.११७ ॥\n\nब्रह्मवृक्षस्य बीजानि कार्पासास्थि विभीतकं ।\n\nयवचिञ्चा च वन्ध्या च राजिका च समन्वितं ॥ १,२४.११८ ॥\n\nसूक्ष्मपिण्डीकृतं सर्वं तेन लिप्त्वा तु गोलकं ।\n\nपुटनैः सप्तभिर्देवि पिष्टिकास्तम्भनं भवेत् ॥ १,२४.११९ ॥\n\nबृहत्पुटं ततो दत्त्वा मूषायां तु धमेत्ततः ।\n\nसमावर्त्य तु तं सूतं समहेम्ना नियोजितं ॥ १,२४.१२० ॥\n\nशतांशेन तु चन्द्रार्कं वेधयेत्सुरवन्दिते ।\n\nपुनस्तेनैव योगेन पिष्टीस्तंभं तु कारयेत् ॥ १,२४.१२१ ॥\n\nसारयित्वा ततो हेम्ना वेधश्चैव सहस्रकः ।\n\nएवं लक्षाणि कोटिं च वेधयेत्क्रमयोगतः ॥ १,२४.१२२ ॥\n\nसप्तसंकलिकादूर्ध्वं कृत्वा वक्त्रं तु गोलकं ।\n\nवर्षेणैकेन स भवेद्वलीपलितवर्जितः ॥ १,२४.१२३ ॥\n\nचाण्डालीराक्षसीपुष्पैरथ मध्वाज्यटङ्कणैः ।\n\nमहारसाष्टमध्ये तमभ्रकं वापि योजयेत् ॥ १,२४.१२४ ॥\n\nनागवङ्गसमं सूतं हेमतारमथापि वा ।\n\nअभ्रकं द्रुतिसत्त्वं वा मर्दयेत्प्रहरद्वयं ॥ १,२४.१२५ ॥\n\nछायाशुष्कं ततो गोलं मूकमूषागतं प्रिये ।\n\nदत्त्वा लघुपुटं ध्मातः खोटो भवति शोभनः ॥ १,२४.१२६ ॥\n\nरंभा वीरा स्नुहीक्षीरं कञ्चुकी यवचिञ्चिका ।\n\nदीनारी चैव गोरम्भा मीनाक्षी काकमाचिका ॥ १,२४.१२७ ॥\n\nएभिर्मर्दितसूतस्य पुनर्जन्म न विद्यते ।\n\nपूर्ववत्क्रमयोगेन खोटो भवति शोभनः ॥ १,२४.१२८ ॥\n\nविष्णुक्रान्ता च वक्राङ्काबला च तुलसी तथा ।\n\nमहासोमाहिवल्ली च सूर्यावर्तं च सुन्दरि ॥ १,२४.१२९ ॥\n\nएभिस्तु मर्दितः सूतः पूर्ववत्खोटतां नयेत् ।\n\nस्नुहीक्षीरं च काञ्जीरं बीजानि कनकस्य च ॥ १,२४.१३० ॥\n\nकञ्चुकी लाङ्गली चेन्द्रवारुणी विषमुष्टिका ।\n\nपालाशमूलतोयं च मर्दयेत्तेन सूतकं ॥ १,२४.१३१ ॥\n\nसमहेम्नि समं सूतं पिष्टिकां कारयेद्बुधः ।\n\nमहारसान्पिष्टिकार्धं मर्दयेदोषधीरसैः ॥ १,२४.१३२ ॥\n\nयामत्रयं मर्दयित्वा गोलकं कारयेद्बुधः ।\n\nपिष्टिकां बन्धयित्वा तु गन्धतैले विपाचयेत् ॥ १,२४.१३३ ॥\n\nअन्धमूषागतं गोलं छायाशुष्कं तु कारयेत् ।\n\nततो लघुपुटं दत्त्वा खदिराग्नौ तु धामयेत् ॥ १,२४.१३४ ॥\n\nखोटवज्जायते देवि सह हेम्ना तु धामयेत् ।\n\nअक्षीणो मिलते हेम्नि समावर्तश्च जायते ॥ १,२४.१३५ ॥\n\nतत्क्षणादेव सूतस्य दिव्यदेहो भवेन्नरः ।\n\nवेधयेत्सर्वलोहानि रञ्जितः क्रामितो रसः ॥ १,२४.१३६ ॥\n\nसमांशभक्षणे सूते मर्दयेदोषधीरसैः ।\n\nनष्टपिष्टं तु तं कृत्वा पूर्वयोगेन धामयेत् ॥ १,२४.१३७ ॥\n\nखोटस्तु जायते दिव्यः षोडशांशेन वेधकः ।\n\nबद्धः सङ्कलिकायोगाद्विध्येद्दशगुणोत्तरं ॥ १,२४.१३८ ॥\n\nअथवा चूर्णबद्धस्तु विध्येद्दशगुणोत्तरं ।\n\nमृगदूर्वा चन्द्रवल्ली पक्वबिम्बा तथैव च ॥ १,२४.१३९ ॥\n\nकाङ्क्षीला करवीरं च बीजं चोन्मत्तकस्य च ।\n\nकाकाण्डीपलसंयुक्तं मर्दयेत्सुरसुन्दरि ॥ १,२४.१४० ॥\n\nसमहेम्नि समं सूतं पिष्टिकां कारयेद्बुधः ।\n\nअथवा सारयित्वा तु समेन समसूतकं ॥ १,२४.१४१ ॥\n\nमहारसपिष्टिकां च मर्दयेदोषधीरसैः ।\n\nयामत्रयं मर्दयित्वा गोलकं कारयेद्बुधः ॥ १,२४.१४२ ॥\n\nअन्धमूषागतं गोलं छायाशुष्कं तु कारयेत् ।\n\nततो लघुपुटं दत्त्वा ध्मातः खोटो भवेत्प्रिये ॥ १,२४.१४३ ॥\n\nमृगदूर्वोत्तमासोमारसैः सूतकसारणं ।\n\nमूलैस्त्रयाणां लाङ्गल्या रामठेन च हन्यते ॥ १,२४.१४४ ॥\n\nसमेन हेम्ना संयुक्तं पिष्टिकां कारयेद्बुधः ।\n\nअथवा तारपिष्टिं च समसूतेन कारयेत् ॥ १,२४.१४५ ॥\n\nपूर्ववत्क्रमयोगेन खोटो भवति शोभनः ।\n\nअन्धमूषागतं भूमौ स्वेदयेत्कर्षकाग्निना ॥ १,२४.१४६ ॥\n\nअहोरात्रं त्रिरात्रं वा चूर्णबन्धं भवेत्ततः ।\n\nतच्चूर्णबन्धं कुरुते वेधं दशगुणोत्तरं ॥ १,२४.१४७ ॥\n\nशूलिनीरससूतं च स्रोतोञ्जनसमन्वितं ।\n\nपूर्ववत्पिष्टिकायोगात्खोटो भवति शोभनः ॥ १,२४.१४८ ॥\n\nस्रोतोञ्जनं सतगरं सृष्टित्रययुतं रसं ।\n\nभवेद्वह्निसहः क्षिप्रं सूतकः सर्वकर्मकृत् ॥ १,२४.१४९ ॥\n\nहेमाभ्रं चैव ताराभ्रं शुल्बाभ्रं चाभ्रतीक्ष्णकं ।\n\nवङ्गाभ्रं चैव नागाभ्रं सह सूतेन बन्धयेत् ॥ १,२४.१५० ॥\n\nयथालाभौषधीघृष्टं महारससमन्वितं ।\n\nहेम्ना तारेण शुल्वेन तीक्ष्णवङ्गोरगैस्तथा ॥ १,२४.१५१ ॥\n\nएभिर्व्यस्तैः समस्तैर्वा पिष्टिं कृत्वा समे समां ।\n\nमारयेत्पूर्वविधिना गर्भयन्त्रे तुषाग्निना ॥ १,२४.१५२ ॥\n\nसमांशं सूतकं दत्त्वा वारं वारं पुनः पुनः ।\n\nजायते विविधः खोटः कान्तबद्धो महारसः ॥ १,२४.१५३ ॥\n\nभवेत्सङ्कलिकायोगाद्वेधो दशगुणोत्तरः ।\n\n<निगलबन्धः>\n\nखोटः पोटस्तथा भस्म धूलीकल्पश्च पञ्चमः ॥ १,२४.१५४ ॥\n\nएते निगलयोगाभ्यां सर्वबन्धफलोदयः ।\n\nस्नुह्यर्कसंभवं क्षीरं बन्धबीजानि गुग्गुलुः ॥ १,२४.१५५ ॥\n\nसैन्धवं द्विगुणं दत्त्वा मर्दयेत विचक्षणः ।\n\nपिष्टिकाबन्धनं कृत्वा कल्केनानेन सुन्दरि ॥ १,२४.१५६ ॥\n\nबिल्वप्रमाणं कृत्वा तु मूषामतिदृढां शुभां ।\n\nऊर्ध्वाधो लवणं दत्त्वा मूषामध्ये रसं क्षिपेत् ॥ १,२४.१५७ ॥\n\nमूषामध्ये प्रदातव्यं दग्धशङ्खादिचूर्णकं ।\n\nमुखं तस्य दृढं बद्ध्वा लोणमृत्तिकया बुधः ॥ १,२४.१५८ ॥\n\nकारयेत्सन्धिलोणं च छायाशुष्कं तु कारयेत् ।\n\nउक्तो निगलबन्धोऽयं पुत्रस्यापि न कथ्यते ॥ १,२४.१५९ ॥\n\nतुषकर्षाग्निना भूमौ मृदुस्वेदं तु कारयेत् ।\n\nअहोरात्रं त्रिरात्रं वा पुटं दत्त्वा प्रयत्नतः ॥ १,२४.१६० ॥\n\nसुध्मातं खदिराङ्गारै रसेन्द्रं खोटतां नयेत् ।\n\nसौवीरं टङ्कणं काचं दत्त्वा दत्त्वा तु शोधयेत् ॥ १,२४.१६१ ॥\n\nअक्षीणो मिलते हेम्नि समावर्तश्च जायते ।\n\nसमांशभक्षणं तत्तु शुद्धसूतेन कारयेत् ॥ १,२४.१६२ ॥\n\nधमयेत्पूर्वयोगेन रसेन्द्रं खोटतां नयेत् ।\n\nभवेत्सङ्कलिकायोगाद्वेधो दशगुणोत्तरः ॥ १,२४.१६३ ॥\n\nपलाशबीजनिर्यासं कोकिलोन्मत्तवारुणी ।\n\nशूलिनीरससंयुक्तं पेषयेत्सैन्धवान्वितं ॥ १,२४.१६४ ॥\n\nपिष्टिकावेष्टनं कृत्वा निगलेन तु बन्धयेत् ।\n\nअभ्रकस्य तु पत्रेण वज्रार्कक्षीरसिन्धुना ॥ १,२४.१६५ ॥\n\nताप्येन लोहकिट्टेन सिकतामृण्मयेन च ।\n\nएभिस्तु निगले बद्धः पारदीयो महारसः ॥ १,२४.१६६ ॥\n\nनातिक्रामति मर्यादा वेलामिव महोदधिः ।\n\nतैलार्कक्षीरकतकलाङ्गल्या निगलोत्तमः ॥ १,२४.१६७ ॥\n\nकाकविट्ब्रह्मबीजानि लाङ्गली निगलोऽपरः ।\n\nवाकुची ब्रह्मबीजानि कर्कटास्थीनि सुन्दरि ॥ १,२४.१६८ ॥\n\nसामुद्रं शाम्बरं चैव लवणं निगलोत्तमः ।\n\nस्नुह्यर्कसम्भवं क्षीरं ब्रह्मबीजानि कारयेत् ॥ १,२४.१६९ ॥\n\nकनकस्य च बीजानि लोणाष्टेन च मर्दयेत् ।\n\nनिगलोऽन्यस्तु गोजिह्वामूलानि स्त्रीरजोऽपरः ॥ १,२४.१७० ॥\n\nवाकुची ब्रह्मबीजानि स्नुह्यर्कक्षीरसैन्धवं ।\n\nज्वालिनी काकविष्ठा च प्रशस्तो निगलोत्तमः ॥ १,२४.१७१ ॥\n\nलवणं टङ्कणं क्षारं शिलातालकगन्धकं ।\n\nतथाम्लवेतसं ताप्यं हिङ्गुलं समभागिकं ॥ १,२४.१७२ ॥\n\nस्नुह्यर्कपयसा युक्तं पेषयेन्निगलोत्तमं ।\n\nपिष्टिकां वेष्टयेदेषामेकेन निगलेन तु ॥ १,२४.१७३ ॥\n\nलोणमूषागतं प्राग्वत्खोटं कृत्वा तु वेधयेत् ।\n\nद्वितीयं गोलकं वक्ष्ये पिष्टिकास्तम्भमुत्तमं ॥ १,२४.१७४ ॥\n\nद्विपदीरजमूत्रेण सैन्धवाभ्रं सगुग्गुलं ।\n\nपिष्टीं संवेष्ट्य कल्केन मृदा तु पुनरष्टधा ॥ १,२४.१७५ ॥\n\nतुषकर्षाग्निना भूमौ मृदुस्वेदं तु कारयेत् ।\n\nअहोरात्रं त्रिरात्रं वा पूर्ववत्खोटतां नयेत् ॥ १,२४.१७६ ॥\n\nवाकुची ब्रह्मबीजानि गगनं विमलं मणिं ।\n\nसौवर्चलं सैन्धवं च टङ्कणं गुग्गुलुं तथा ॥ १,२४.१७७ ॥\n\nद्विपदीरजसा मूत्रं सुश्लक्ष्णं तं च मर्दयेत् ।\n\nपिष्टीमावेष्ट्य कल्केन पूर्ववत्खोटतां नयेत् ॥ १,२४.१७८ ॥\n\n<रसमूर्छाविधिः, प्रथमः प्रकारः>\n\nअथ मूर्च्छां प्रवक्ष्यामि रसस्य परमेश्वरि ।\n\nबाह्लीकं सैन्धवं कन्या धूशरो लशुनं वचा ॥ १,२४.१७९ ॥\n\nमेघनादा काकमाची सर्वांशं मर्दयेद्रसं ।\n\nश्लक्ष्णं तं गोलकं कृत्वा हिंगुना वेष्टयेद्बहिः ॥ १,२४.१८० ॥\n\nसमेन लोणयन्त्रस्थं कृत्वा तद्विपचेद्दिनं ।\n\nचण्डाग्निना स्वाङ्गशीतमधः पात्रे स्थितं रसं ॥ १,२४.१८१ ॥\n\nचूर्णीभूतं समादाय सान्द्रद्विगुणवाससा ।\n\nबद्ध्वा सोमानले यन्त्रे ह्यथोर्ध्वं गन्धकं समं ॥ १,२४.१८२ ॥\n\nदत्त्वा पचेत्पुनर्गन्धमेवं गन्धं तु षड्गुणं ।\n\nजारयेत्स रसो देवि मूर्छितः सर्वरोगहा ॥ १,२४.१८३ ॥\n\n<द्वितीयः प्रकारः>\n\nगन्धकं नवसारं च शुद्धसूतसमं समं ।\n\nयामं संमर्दयेच्छ्लक्ष्णं काचकूप्यां विनिक्षिपेत् ॥ १,२४.१८४ ॥\n\nसप्तमृत्कर्पटैर्लिप्त्वा कूपीं घर्मे विशोषयेत् ।\n\nकूपिकां वालुकायन्त्रे द्वादशप्रहरं पचेत् ॥ १,२४.१८५ ॥\n\nस रसो जायते देवि मूर्छितो रञ्जितो भवेत् ।\n\n<तृतीयः प्रकारः>\n\nरसार्धं गन्धकं मर्द्यं यामयुग्मं खरातपे ॥ १,२४.१८६ ॥\n\nततः सितजयन्त्याश्च रसैः संमर्दयेत्त्र्यहं ।\n\nततस्तु गोलकं कृत्वा मूषायां संनिरोधयेत् ॥ १,२४.१८७ ॥\n\nशोषयित्वा धमेत्किंचित्संतप्तां तां जले क्षिपेत् ।\n\nतं रसेन्द्रं समादाय भावयेद्गोक्षुरद्रवैः ॥ १,२४.१८८ ॥\n\nमूर्छितो जायते सूतः सर्वरोगहरः शुभः ।\n\n<बद्धरसलक्षणम्>\n\nअक्षयश्च लघुद्रावी तेजस्वी निर्मलो गुरुः ॥ १,२४.१८९ ॥\n\nस्फुटनः पुनरावर्तो बद्धः सूतः स उच्यते ।\n\n<जलूकाबन्धाः; मर्दनजलूका>\n\nरसस्याष्टमभागं तु स्वर्णं वा नागमेव वा ॥ १,२४.१९० ॥\n\nश्लेष्मातकफलं पक्वं कोकिलाक्षकबीजकं ।\n\nतिलपिण्याकचूर्णं च तप्तखल्वे विमर्दयेत् ॥ १,२४.१९१ ॥\n\nशाल्मल्याश्चैव पञ्चाङ्गं रसं तत्र विनिक्षिपेत् ।\n\nजलूका जायते यावत्तावन्मर्द्यात्ततः क्षिपेत् ॥ १,२४.१९२ ॥\n\nकर्पूरं वाकुचीतैलं सैन्धवं टङ्कणं कणां ।\n\nकपिकच्छुकरोमाणि तत्सर्वं पेषयेज्जलैः ॥ १,२४.१९३ ॥\n\nएतत्पूर्वजलूकां त्रिसप्ताहं तप्तखल्वके ।\n\nजलूका जायते दिव्या मर्दनाख्या सुरार्चिते ॥ १,२४.१९४ ॥\n\nनारीणामृतुकाले तु सा योज्या योनिगह्वरे ।\n\nमददर्पहरा तासां मदविह्वलकारका ॥ १,२४.१९५ ॥\n\nबाल्ये चाष्टाङ्गुला योज्या यौवने सा दशाङ्गुला ।\n\nद्वादशाङ्गुलिका योज्या प्रगल्भानां जलूकका ॥ १,२४.१९६ ॥\n\nयस्तु तां धारयेन्मूर्ध्नि वीर्यं तस्य स्थिरं भवेत् ।\n\n<मन्मथजलूका>\n\nरसेन्द्रस्याष्टमं भागं स्वर्णं वा नागमेव वा ॥ १,२४.१९७ ॥\n\nशाल्मलीत्वग्घस्तिकन्दनीलामूलमुनिच्छदं ।\n\nएषां द्रवैस्तप्तखल्वे सर्वं मर्द्यमतन्द्रितः ॥ १,२४.१९८ ॥\n\nश्लेष्मातकफलं पक्वं कोकिलाक्षकबीजकं ।\n\nसुपक्वबिल्वमज्जां च तस्मिन्क्षिप्त्वा विमर्दयेत् ॥ १,२४.१९९ ॥\n\nजलूका जायते यावत्कर्पूराद्यं च पूर्ववत् ।\n\nतस्मिन्क्षिप्त्वा त्रिसप्ताहं मर्दयेत्तप्तखल्वके ॥ १,२४.२०० ॥\n\nमन्मथाख्या जलूका स्यात्पूर्ववत्फलदायिनी ।\n\n<कन्दर्पजलूका>\n\nसूतकस्याष्टमं भागं हाटकं सीसमेव वा ॥ १,२४.२०१ ॥\n\nशुण्ठी भृङ्गी वरा क्षौद्री छागक्षीरघृतं गवां ।\n\nमूत्रं त्रिः सप्तदिवसं मर्दयेत्तप्तखल्वके ॥ १,२४.२०२ ॥\n\nजलूका जायते यावत्कर्पूराद्यं च पूर्ववत् ।\n\nएकविंशद्दिनं मर्द्यं जलूका जायते शुभा ॥ १,२४.२०३ ॥\n\nकन्दर्पाख्या सुरेशानि पूर्ववत्फलदायिनी ।\n\n<मदनजलूका>\n\nत्रिदिनं मर्दयेत्खल्वे सूतनिष्कचतुष्टयं ॥ १,२४.२०४ ॥\n\nत्रिपलं चाम्रनिर्यासं स्तोकं स्तोकं विनिक्षिपेत् ।\n\nपयश्चैव महाशम्या दातव्यं मर्दनक्षमं ॥ १,२४.२०५ ॥\n\nजलूका मदनाख्येयं जायते शुभदा नृणां ।\n\nरामाणां मददर्पाणां द्राविकाग्निघृतौ यथा ॥ १,२४.२०६ ॥\n\nपूर्ववत्क्रमयोगेन वीर्यस्तम्भकरं भवेत् ।\n\nनानावर्णं तथा स्वच्छं धृतं योनौ जलूकवत् ॥ १,२४.२०७ ॥\n\nबध्यते सूतको यस्तु जलूकाबन्धलक्षणं ॥ १,२४.२०८ ॥\n\nâक्, १, २५\n\n<परिभाषा>\n\nपरिभाषां प्रवक्ष्यामि शृणु त्वं सावधानतः ।\n\n<वैद्यभागः>\n\nअर्धं सिद्धरसं देवि त्रिष्वेकं हेमभस्म च ॥ १,२५.१ ॥\n\nपादांशकं रूप्यभस्म षष्ठांशं ताम्रभस्म च ।\n\nअष्टमांशं हि कान्ताभ्रं कलांशं नवरत्नकं ॥ १,२५.२ ॥\n\nरसेश्वरं समुद्दिश्य रसवैद्याय धीमते ।\n\nरसाचार्याय सिद्धाय दद्यादिष्टार्थसिद्धये ॥ १,२५.३ ॥\n\n<कज्जली पङ्करसश्च>\n\nधातुभिर्गन्धकाद्यैश्च निर्द्रवैर्मर्दितो रसः ।\n\nसुश्लक्ष्णः कज्जलाभोऽसौ कज्जली साभिधीयते ॥ १,२५.४ ॥\n\nसद्रवे मर्दितः सोऽपि इति पाकरसः स्मृतः ।\n\n<पिष्टी>\n\nअर्कांशतुल्याद्रसतोऽथ गन्धान्निष्कार्धतुल्यात्त्रुटिशोऽपि खल्वे ।\n\nअर्कातपे तीव्रतरे विमर्द्यात्पिष्टिर्भवेत्सा नवनीतरूपा ॥ १,२५.५ ॥\n\nखल्वे विमर्द्य गन्धेन दुग्धेन सह पारदं ॥ १,२५.६ ॥\n\nपेषणात्पिष्टितां याति सा पिष्टीति मता परैः ।\n\n<पातनपिष्टी>\n\nचतुर्थांशसुवर्णेन रसेन कृतपिष्टिका ॥ १,२५.७ ॥\n\nभवेत्पातनपिष्टी सा तथा रूप्यादिभिः कृता ।\n\n<हेमपिष्टी तारपिष्टी च>\n\nरूप्यं वा जातरूपं वा रसगन्धादिभिर्हतं ॥ १,२५.८ ॥\n\nसमुत्थितं च बहुशः सा कृष्टी हेमतारयोः ।\n\nकृष्टीं क्षिप्त्वा सुवर्णान्ते न वर्णो हीयते तया ॥ १,२५.९ ॥\n\nस्वर्णकृष्ट्या कृतं बीजं रसस्य परिरञ्जनं ।\n\n<लोहकम्>\n\nताम्रं तीक्ष्णसमायुक्तं द्रुतं निक्षिप्य भूरिशः ॥ १,२५.१० ॥\n\nसगन्धे लिकुचद्रावे निर्गतं वरलोहकं ।\n\n<हेमरक्ती ताररक्ती च>\n\nतेन रक्तीकृतं स्वर्णं हेमरक्तीत्युदाहृता ॥ १,२५.११ ॥\n\nनिक्षिप्ता सा द्रुते स्वर्णे वर्णोत्कर्षविधायिनी ।\n\nतारस्य रञ्जनी चापि बीजरागविधायिनी ॥ १,२५.१२ ॥\n\nएवमेव प्रकर्तव्या ताररक्ती मनोहरा ।\n\nरञ्जनी खलु रूप्यस्य बीजानामपि रञ्जनी ॥ १,२५.१३ ॥\n\n<चन्द्रानलदलम्>\n\nमृतेन वा बद्धरसेन वान्यलोहेन वा साधितमन्यलोहं ।\n\nसितं हि पीतत्वमुपागतं तद्दलं हि चन्द्रानलयोः प्रसिद्धं ॥ १,२५.१४ ॥\n\nआभासमृतबन्धेन रसेन सह योजितं ।\n\nसाधितं वान्यलोहेन सितं पीतं हि तद्दलं ॥ १,२५.१५ ॥\n\n<अयोनागम्>\n\nताप्येन निहतं कान्तं सप्तवारं समुत्थितं ।\n\nतद्द्वयं द्विपलं वाथ ताम्रभस्म पलद्वयं ॥ १,२५.१६ ॥\n\nसर्वं निक्षिप्य मूषायां सप्तवारं धमेद्दृढं ।\n\nतदयोनागमित्युक्तं साधकं देहलोहयोः ॥ १,२५.१७ ॥\n\nरसेन सारणायन्त्रे तदीया गुलिका कृता ।\n\nसा धृता वदने हन्ति मेहरोगानशेषतः ॥ १,२५.१८ ॥\n\nकुरुते दन्तदार्ढ्यं च दृशौ गृध्रदृशाविव ।\n\nतथान्यान्क्षेत्रजान्रोगान्रोगाञ् जत्रूर्ध्वसंभवान् ॥ १,२५.१९ ॥\n\n<शुल्वनागम्>\n\nमाक्षिकेण हतं ताम्रं दशवारं समुत्थितं ।\n\nतद्वद्विशुद्धनागं हि द्वितयं तच्चतुष्पलं ॥ १,२५.२० ॥\n\nनीलाञ्जनहतं भूयः सप्तवारं समुत्थितं ।\n\nइति संसिद्धमेतद्धि शुल्बनागं प्रकीर्तितं ॥ १,२५.२१ ॥\n\nसाधितस्तेन सूतेन्द्रो वदने विधृतो नृणां ।\n\nनिहन्ति मासमात्रेण मेहव्यूहमशेषतः ॥ १,२५.२२ ॥\n\nपथ्याशनस्य वर्षेण पलितं वलिभिः सह ।\n\nगृध्रदृष्टिर्लसद्दृष्टिः सर्वारोग्यसमन्वितः ॥ १,२५.२३ ॥\n\n<पिञ्जरी>\n\nलोहं लोहान्तरे क्षिप्तं ध्मातं निर्वापितं द्रवे ।\n\nपाण्डुपीतप्रभं जातं पिञ्जरीत्यभिधीयते ॥ १,२५.२४ ॥\n\n<चन्द्रार्कम्>\n\nभागाः षोडश तारस्य तथा द्वादश भास्वतः ।\n\nएकत्रावर्तितास्ते तु चन्द्रार्कमिति कथ्यते ॥ १,२५.२५ ॥\n\n<निर्वापहणम्>\n\nधार्यलोहेऽन्यलोहश्चेत्प्रक्षिप्तो वङ्कनालतः ।\n\nनिर्वापणं तु तत्प्रोक्तं वैद्यैर्निर्वाहणं खलु ॥ १,२५.२६ ॥\n\nक्षिपेन्निर्वाहणं द्रव्ये निर्वाह्ये समभागिकं ।\n\nआवाप्यं वापनीयं च भागे दृष्टे च दृष्टवत् ॥ १,२५.२७ ॥\n\n<वार्तितर (ढेफ़्.)>\n\nमृतं तरति यत्तोये लोहं वारितरं हि तत् ।\n\n<रेखापूर्ण (ढेफ़्.)>\n\nअङ्गुष्ठतर्जनीघृष्टं यत्तद्रेखान्तरे विशेत् ॥ १,२५.२८ ॥\n\nमृतं लोहं तदुद्दिष्टं रेखापूर्णाभिधानतः ।\n\n<निरुत्थभस्मलक्षणम्>\n\nगुडगुञ्जासुखस्पर्शमध्वाज्यैः सह योजितं ॥ १,२५.२९ ॥\n\nन याति प्रकृतिं ध्मानादपुनर्भवमुच्यते ।\n\n<निरुत्थ>\n\nलोहेन सह संयुक्तं ध्मातं रूप्येण चेल्लिहेत् ॥ १,२५.३० ॥\n\nतदा निरुत्थमित्युक्तं लोहं तदपुनर्भवं ।\n\nएवं रूप्यं सताम्रं चेद्ध्मातं ताम्रे लगेन्न हि ॥ १,२५.३१ ॥\n\nतदा निरुत्थं मन्तव्यं रजतं च भिषग्वरैः ।\n\n<बीजम्>\n\nनिर्वाहणविशेषेण तद्वद्वर्णं भवेद्यदा ॥ १,२५.३२ ॥\n\nमृदुलं चित्रसङ्काशं तद्बीजमिति कथ्यते ।\n\n<उत्तारणम्>\n\nइदमेव हि निर्दिष्टं वैद्यैरुत्तारणं खलु ॥ १,२५.३३ ॥\n\nसंसृष्टलोहयोरेकलोहस्य परिनाशनं ।\n\n<ताडनम्>\n\nप्रध्मातं वङ्कनालेन तत्ताडनमुदाहृतं ॥ १,२५.३४ ॥\n\n<धान्याभ्रम्>\n\nचूर्णाभ्रं शालिसंयुक्तं वस्त्रबद्धं हि काञ्जिके ।\n\nनिर्यातं मर्दनाद्वस्त्राद्धान्याभ्रमिति कथ्यते ॥ १,२५.३५ ॥\n\n<सत्त्वम्>\n\nक्षाराम्लद्रावकैर्युक्तं ध्मातमाकरकोष्ठके ।\n\nयस्ततो निर्गतः सारः सत्त्वं इत्यभिधीयते ॥ १,२५.३६ ॥\n\n<एककोलीसकः>\n\nकोष्ठिकाशिखरापूर्णैः कोकिलाध्मानयोगतः ।\n\nमूषाकर्णं अनुप्राप्तैरेककोलीशको मतः ॥ १,२५.३७ ॥\n\n<स्वेदनाद्यर्हाः कोकिलाः>\n\nशिखित्राः पावकोच्छिष्टा मृताङ्गाराश्च कोकिलाः ।\n\nकृष्णाङ्गाः कोकिलाश्चेति पर्यायास्ते परस्परं ॥ १,२५.३८ ॥\n\n<छर्चोअलःः wऊद्>\n\nद्रावणे सत्त्वपाते च माधूकाः खादिराः शुभाः ।\n\nदुर्द्रावे वंशजापेस्तु स्वेदने बादराः शुभाः ॥ १,२५.३९ ॥\n\n<हिङ्गुलाकृष्टरसः>\n\nविद्याधराख्ययन्त्रस्थादार्द्रकद्रवमर्दितात् ।\n\nसमाकृष्टो रसो योऽसौ हिङ्गुलाकृष्ट उच्यते ॥ १,२५.४० ॥\n\n<घोषाकृष्टं वङ्गम्>\n\nस्वल्पतालयुतं कांस्यं वङ्कनालेन ताडितं ।\n\nमुक्तवङ्गं हि तत्ताम्रं घोषाकृष्टमुदाहृतं ॥ १,२५.४१ ॥\n\n<गुह्यनागम्>\n\nपलविंशति नागस्य शुद्धस्य कृतचक्रिकं ।\n\nरूपिकादुग्धसम्पिष्टशिलायां परिलेपितं ॥ १,२५.४२ ॥\n\nशरावसंपुटे रुद्ध्वा पचेत्क्रोडपुटेन तां ।\n\nतावद्वारं पचेद्यत्नाद्यावद्भस्म प्रजायते ॥ १,२५.४३ ॥\n\nगुडगुग्गुलुगुञ्जाज्यटङ्कणैः परिमर्द्य तं ।\n\nमूषामध्ये निरुध्याथ ध्मानादुत्थापितं पुनः ॥ १,२५.४४ ॥\n\nचक्रीं तेन पुनः कृत्वा पलप्रमितपारदैः ।\n\nलिप्त्वा लिम्पेत्सितार्कस्य पयसा शिलयापि च ॥ १,२५.४५ ॥\n\nपचेद्गजपुटैरेवं वाराणां खलु विंशतिः ।\n\nपुटे पुटे च नागस्य कुर्यादुत्थापनं खलु ॥ १,२५.४६ ॥\n\nनीलज्योतिर्द्रवैः सम्यग्दशवाराणि ढालयेत् ।\n\nइति सिद्धं हि तत्सीसं कर्षमात्रावशेषितं ॥ १,२५.४७ ॥\n\nगुह्यनागाख्यया प्रोक्तं श्रेष्ठं रसरसायने ।\n\nनिष्कमात्रं तु नागेऽस्मिन्लोहाख्ये या द्रुते सति ॥ १,२५.४८ ॥\n\nस्वतो लक्षगुणां हैमीं शलाकां ग्रसते ध्रुवं ।\n\nलगेत्तैलप्रतप्तं तत्स्वर्णमुद्गिरति ध्रुवं ॥ १,२५.४९ ॥\n\nगुह्यनागोऽयमुद्दिष्टः शक्तिस्वच्छन्दभैरवः ।\n\n<वरनागम्>\n\nतीक्ष्णं नीलाञ्जनोपेतं ध्मातं हि बहुशो दृढं ॥ १,२५.५० ॥\n\nमृदु कृष्णं द्रुतद्रावं वरनागं तदुच्यते ।\n\n<उत्थापनम्>\n\nमृतस्य पुनरुद्भूतिः सा प्रोक्तोत्थापनाख्यया ॥ १,२५.५१ ॥\n\n<ढालनम्>\n\nद्रुतद्रव्यस्य निक्षेपो द्रवे तत्ढालनं मतं ।\n\n<चपलः>\n\nत्रिंशत्पलमितं नागं भानुदुग्धेन मर्दितं ॥ १,२५.५२ ॥\n\nविमृद्य पुटयेत्तावद्यावत्कर्षावशेषकं ।\n\nन तत्पुटसहस्रेण क्षयमायाति सर्वदा ॥ १,२५.५३ ॥\n\nचपलोऽयं समादिष्टो वार्तिकैर्नागसम्भवः ।\n\nइत्थं हि चपलः कार्यो वङ्गस्यापि न संशयः ॥ १,२५.५४ ॥\n\nतत्स्पृष्टहस्तसंस्पृष्टः केवलो बध्यते रसः ।\n\nस रसो धातुवादेषु शस्यते न रसायने ॥ १,२५.५५ ॥\n\nअयं हि कर्पणाख्येन लोकनाथेन कीर्तितः ।\n\nभ्रामकाश्मरजः सूक्ष्मं पञ्चमांशसमन्वितं ॥ १,२५.५६ ॥\n\nकुमारीमूलतोयेन मर्दयेदेकवासरं ।\n\nशार्ङ्गेरीस्वरसे वापि दिनमेकमनारतं ॥ १,२५.५७ ॥\n\nएवं भूनागधौतं च मर्दयेद्दिवसद्वयं ।\n\nअथैकपलनागेन तावता त्रपुणापि च ॥ १,२५.५८ ॥\n\nदशनिष्करसेन्द्रेण श्लक्ष्णपिष्टं समाचरेत् ।\n\nयोजयित्वाद्यकल्केन यथापूर्वं विमर्दयेत् ॥ १,२५.५९ ॥\n\nततः शाणरसेन्द्रेण सत्त्वेन रसकस्य च ।\n\nपिष्टीं कृत्वा तु पूर्वेण पूर्वकल्कैश्च योजयेत् ॥ १,२५.६० ॥\n\nअथ प्रक्षाल्य सोष्णेन काञ्जिकेन प्रशोषयेत् ।\n\nपलार्धं शुद्धसस्येन अष्टगुञ्जारसेन च ॥ १,२५.६१ ॥\n\nविमर्द्य काञ्जिकैः कुर्यान्मरिचप्रमिता वटीः ।\n\nनिरुध्य वज्रमूषायां सन्धिबन्धं विधाय च ॥ १,२५.६२ ॥\n\nशिखित्रैर्नवभिः सम्यग्भस्त्राभ्यां प्रधमेत्खलु ।\n\nततो मूषागतं सत्त्वं समादाय समन्ततः ॥ १,२५.६३ ॥\n\nधमेत्प्रकटमूषायां वङ्कनालेन शोधयेत् ।\n\nदशशाणं हि तत्सत्वं भस्मना लवणेन च ॥ १,२५.६४ ॥\n\nसकाञ्जिकेन संपेष्य पुटयोगेन शोधयेत् ।\n\nत्रिनिष्कप्रमिते तस्मिन्पूर्वप्रोक्तेन भस्मना ॥ १,२५.६५ ॥\n\nअशीतिगुणितं नागं ध्मात्वा निर्वाहयेत्खलु ।\n\nइयता पूर्वसूतोऽसौ क्षीयते न कथंचन ॥ १,२५.६६ ॥\n\nचपलोऽयं समुद्दिष्टो लोकनाथेन शम्भुना ।\n\nअनेनापि रसः शीघ्रं पूर्ववद्बध्यते सुखं ॥ १,२५.६७ ॥\n\nकारवल्लीजटाचूर्णैर्दशधा पुटितो हि सः ।\n\nभवेन्नागविनिर्मुक्तो ग्रासं गृह्णात्यशेषतः ॥ १,२५.६८ ॥\n\nसुखं प्रकटमूषायां भवेच्चातिगुणोत्तरः ।\n\nजीर्णग्रासो रसो ह्येषां देहलोहकरो भवेत् ॥ १,२५.६९ ॥\n\n<भूनागधौतम्>\n\nभूभुजङ्गशकृत्तोयैः प्रक्षाल्यापहृतं मलं ।\n\nकृष्णवर्णं हि तत्प्रोक्तं धौताख्यं रसवादिभिः ॥ १,२५.७० ॥\n\n<द्वन्द्वानम्>\n\nद्रव्ययोर्मेलनं ध्मानाद्द्वंद्वानं परिकीर्तितं ।\n\n<भञ्जनी>\n\nभागाद्रूप्याधिके क्षेपमनुवर्णसवर्णकं ॥ १,२५.७१ ॥\n\nदलैर्वा वर्णिकाग्रासो भञ्जनी वादिनिर्मिता ।\n\n<फुल्लिका>\n\nपतङ्गीकल्कतो जाता लोहे तारत्वहेमता ॥ १,२५.७२ ॥\n\nदिनानि कतिचित्स्थित्वा यात्यसौ फुल्लिका मता ।\n\n<पतङ्गीरागः>\n\nरञ्जितार्धरसाल्लोहादन्यद्वा चिरकालतः ॥ १,२५.७३ ॥\n\nविनिर्याति स निर्दिष्टः पतङ्गीरागसंज्ञकः ।\n\n<आवापः>\n\nद्रुते द्रव्यान्तरक्षेपाल्लोहाद्यैः क्रियते हि यः ॥ १,२५.७४ ॥\n\nस आवापः प्रतीवापस्तदेवाच्छादनं मतं ।\n\n<अभिषेकः>\n\nद्रुते वह्निस्थिते लोहे विरम्याष्टनिमेषकं ॥ १,२५.७५ ॥\n\nसलिलस्य परिक्षेपः सोऽभिषेक इति स्मृतः ।\n\nनागं वा वङ्गं वा प्रद्राव्य निषेचयेच्छतं वारान् ॥ १,२५.७६ ॥\n\nउक्तद्रव्ये तद्द्रवताडनमेतद्धि सोऽभिषेकस्तु ।\n\n<निर्वाप>\n\nतप्तस्याप्सु परिक्षेपो निर्वापस्तपनं च तत् ॥ १,२५.७७ ॥\n\nप्रतिवाप्यादिकं कार्यं द्रुतलोहे सुनिर्मले ।\n\n<शुद्धावर्तः>\n\nयदा हुताशो दीप्तार्चिः शुक्लोत्थानसमन्वितः ॥ १,२५.७८ ॥\n\nशुद्धावर्तस्तदा ज्ञेयः स कालः सत्त्वनिर्गमे ।\n\n<रेखावर्तः>\n\nद्राव्यद्रव्यनिभा ज्वाला दृश्यते धमने यदा ॥ १,२५.७९ ॥\n\nद्रवस्योन्मुखता सेयं रेखावर्तः स कथ्यते ।\n\n<स्वाङ्गशीतं वह्नि(बहिः)शीतं च>\n\nवह्निस्थमेव शीतं यत्तदुक्तं स्वाङ्गशीतलं ॥ १,२५.८० ॥\n\nअग्नेराकृष्टशीतं यद्वह्निशीतं तदीरितं ।\n\n<स्वेदनम्>\n\nक्षाराम्लैरौषधैर्वापि डोलायन्त्रे स्थितस्य हि ॥ १,२५.८१ ॥\n\nपचनं स्वेदनाख्यं स्यान्मलशैथिल्यकारकं ।\n\n<मर्दनम्>\n\nउद्दिष्टैरौषधैः सार्धं सर्वाम्लैः काञ्जिकैरपि ॥ १,२५.८२ ॥\n\nपेषणं मर्दनाख्यं स्याद्बहिर्मलविनाशनं ।\n\n<मूर्छनम्>\n\nमर्दनादिष्टभैषज्यैर्नष्टपिष्टित्वकारकं ॥ १,२५.८३ ॥\n\nतन्मूर्च्छनं हि वार्यद्रिभूजकञ्चुकनाशनं ।\n\n<नष्टपिष्टिः>\n\nस्वरूपस्य विनाशेन पिष्टित्वापादनं हि यत् ॥ १,२५.८४ ॥\n\nविवृद्धिर्जितसूतेन नष्टपिष्टिः स उच्यते ।\n\n<उत्थापनम्>\n\nस्वेदतापादियोगेन स्वरूपापादनं पुनः ॥ १,२५.८५ ॥\n\nतदुत्थापनमित्युक्तं मूर्च्छाव्यापत्तिनाशनं ।\n\n<पातनम्>\n\nउक्तौषधैर्मर्दितपारदस्य यन्त्रस्थितस्योर्ध्वमधश्च तिर्यक् ।\n\nनिर्यापनं पातनसंज्ञयोक्तं वङ्गाहिसंपर्कजकञ्चुकघ्नं ॥ १,२५.८६ ॥\n\n<रोधनम्>\n\nजलसैन्धवयुक्तस्य रसस्य दिवसत्रयं ॥ १,२५.८७ ॥\n\nस्थितिराप्यायिनी कुम्भे योऽसौ रोधनमुच्यते ।\n\n<नियमनम्>\n\nरोधनाल्लब्धवीर्यस्य चपलत्वनिवृत्तये ॥ १,२५.८८ ॥\n\nक्रियते यो घटे स्वेदः प्रोक्तं नियमनं हि तत् ।\n\n<दीपनम्>\n\nधातुपाषाणमूलाद्यैः संयुक्तो घटमध्यतः ॥ १,२५.८९ ॥\n\nग्रासार्थं त्रिदिनं स्वेदो दीपनं तन्मतं बुधैः ।\n\n<ग्रासमानम्>\n\nइयन्मानस्य सूतस्य भोज्यद्रव्यात्मिका मितिः ॥ १,२५.९० ॥\n\nइयतीत्युच्यते योऽसौ ग्रासमानमितीरितं ।\n\n<जारणा>\n\nग्रासस्य चारणं गर्भद्रावणं जारणं तथा ॥ १,२५.९१ ॥\n\nइति त्रिरूपा निर्दिष्टा जारणा वरवार्तिकैः ।\n\nग्रासः पिण्डः परीणामस्तिस्रश्चाख्याः पराः पुनः ॥ १,२५.९२ ॥\n\nसमुखा निर्मुखा चेति जारणा द्विविधा मता ।\n\nनिर्मुखा जारणा प्रोक्ता बीजादानेन भागतः ॥ १,२५.९३ ॥\n\n<समुखजारणा>\n\nशुद्धं स्वर्णं च रूप्यं च बीजमित्यभिधीयते ।\n\nचतुःषष्ट्यंशतो बीजप्रक्षेपो मुखमुच्यते ॥ १,२५.९४ ॥\n\nएवं कृते रसो ग्रासलोलुपो मुखवान्भवेत् ।\n\nकठिनान्यपि लोहानि क्षमो भवति भक्षितुं ॥ १,२५.९५ ॥\n\nइयं हि समुखी प्रोक्ता जारणामृतजारणा ।\n\n<निर्मुखचारणा>\n\nदिव्यौषधिसमायोगात्स्थितः प्रकटकोष्ठिषु ॥ १,२५.९६ ॥\n\nभुङ्क्ते निखिललोहाद्यान्योऽसौ राक्षसवक्त्रवान् ।\n\n<चारणा>\n\nरसस्य जठरे ग्रासक्षेपणं चारणा मता ॥ १,२५.९७ ॥\n\n<गर्भद्रुतिः>\n\nग्रस्तस्य द्रावणं गर्भे गर्भद्रुतिरुदाहृता ।\n\n<बाह्यद्रुतिः>\n\nबहिरेव द्रुतीकृत्य घनसत्वादिकं खलु ॥ १,२५.९८ ॥\n\nजारणाय रसेन्द्रस्य सा बाह्यद्रुतिरुच्यते ।\n\n<द्रुति (सुब्स्तन्चे)>\n\nनिर्लेपित्वं द्रवत्वं च तेजस्त्वं लघुता तथा ॥ १,२५.९९ ॥\n\nअसंयोगश्च सूतेन पञ्चधा द्रुतिलक्षणं ।\n\n<द्रुति (प्रोचेस्स्)>\n\nऔषधाज्यादियोगेन लोहधात्वादिकं सदा ॥ १,२५.१०० ॥\n\nउत्तिष्ठते द्रवाकारा सा द्रुतिः परिकीर्तिता ।\n\n<जारणा>\n\nद्रुतग्रासपरीणामो बिडयन्त्रादियोगतः ॥ १,२५.१०१ ॥\n\nजारणेत्युच्यते तस्याः प्रकाराः सन्ति कोटिशः ।\n\n<विडम्>\n\nक्षारैरम्लैश्च गन्धाद्यैर्मूत्रैः सपटुभिस्तथा ॥ १,२५.१०२ ॥\n\nरसग्रासस्य जीर्णार्थं तद्बिडं परिकीर्तितं ।\n\n<रञ्जनम्>\n\nसंसिद्धबीजसत्त्वादिजारणेन रसस्य हि ॥ १,२५.१०३ ॥\n\nपीतादिरागजननं रञ्जनं समुदीरितं ।\n\n<सारणा>\n\nसूते सतैलयन्त्रस्थे स्वर्णादिक्षेपणं हि यत् ॥ १,२५.१०४ ॥\n\nवेधाधिक्यकरं लोहे सारणा सा प्रकीर्तिता ।\n\n<वेधः>\n\nव्यवायिभेषजोपेतो द्रव्ये क्षिप्तो रसः खलु ॥ १,२५.१०५ ॥\n\nवेध इत्युच्यते तज्ज्ञैः स चानेकविधः स्मृतः ।\n\n<वेधभेदाः>\n\nलेपः क्षेपश्च कुन्तश्च शब्दाख्यो धूमसंज्ञकः ॥ १,२५.१०६ ॥\n\n<लेपवेधः>\n\nलेपेन कुरुते लोहं स्वर्णं वा रजतं तथा ।\n\nलेपवेधः स विज्ञेयः पुटमत्र च सौकरं ॥ १,२५.१०७ ॥\n\n<क्षेपवेधः>\n\nप्रक्षेपणं द्रुते लोहे वेधः स्यात्क्षेपसंज्ञकः ।\n\n<कुन्तवेधः>\n\nसंदंशधृतसूतेन द्रुतद्रव्याहतिश्च यः ॥ १,२५.१०८ ॥\n\nसुवर्णत्वादिकरणः कुन्तवेधः स उच्यते ।\n\n<धूपवेधः>\n\nवह्नौ धूमायमानेऽन्तःप्रक्षिप्तरसधूमतः ॥ १,२५.१०९ ॥\n\nस्वर्णाद्यापादनं लोहे धूमवेधः स ईरितः ।\n\n<शब्दवेधः>\n\nमुखस्थिते रसे नाल्या लोहस्य धमनात्खलु ॥ १,२५.११० ॥\n\nस्वर्णरूप्यत्वजननं शब्दवेधः स कीर्तितः ।\n\n<उत्पाटनम्>\n\nपिण्डद्रव्यस्य सूतेन कालुष्यादिनिवारणं ॥ १,२५.१११ ॥\n\nप्रकाशनं च वर्णस्य तदुत्पाटनमीरितं ।\n\n<स्वेदनम्>\n\nक्षाराम्लैरौषधैः सार्धं भाण्डे रुद्ध्वातियत्नतः ॥ १,२५.११२ ॥\n\nभूमौ निखन्यते यत्तत्स्वेदनं समुदीरितं ।\n\n<संन्यासः>\n\nरसस्यौषधयुक्तस्य भाण्डे रुद्धस्य यत्नतः ॥ १,२५.११३ ॥\n\nसदाग्नियुतचुल्ल्यन्तःक्षेपः संन्यास उच्यते ।\n\n<स्वेदनसंन्यासगुणाः>\n\nद्वावेतौ स्वेदसंन्यासौ रसराजस्य निश्चितं ॥ १,२५.११४ ॥\n\nगुणप्रभावजननौ शीघ्रव्याप्तिकरौ तथा ॥ १,२५.११५ ॥\n\nâक्, १, २६\n\n<यन्त्राणि>\n\nरसो नियन्त्र्यते येन यन्त्रं तदिति कथ्यते ।\n\n<१. खल्वयन्त्रम्>\n\nखल्वयन्त्रं द्विधा प्रोक्तं मर्दनादिककर्मणि ॥ १,२६.१ ॥\n\nखल्वं लोहमयं देवि पाषाणोत्थमथापि वा ।\n\nखल्वयोग्या शिला नीला श्यामा स्निग्धा दृढा गुरुः ॥ १,२६.२ ॥\n\nखल्वयन्त्रं द्विधा प्रोक्तं रसादिमुखमर्दने ।\n\nषोडशाङ्गुलिकोत्सेधा नवाङ्गुलिसुविस्तरा ॥ १,२६.३ ॥\n\nचतुर्विंशाङ्गुलीदीर्घघर्षणी द्वादशाङ्गुला ।\n\nविंशत्यङ्गुलदीर्घा वा स्यादुत्सेधे दशाङ्गुला ॥ १,२६.४ ॥\n\nखल्वप्रमाणं तज्ज्ञेयं श्रेष्ठं स्याद्रसमर्दने ।\n\nषोडशाङ्गुलविस्तारः खल्वो भवति वर्तुलः ॥ १,२६.५ ॥\n\nचतुरङ्गुलनिम्नं च मध्येऽतिमसृणीकृतं ।\n\nमर्दनी चिपिटाधस्तात्सुग्रहा च शिखोपरि ॥ १,२६.६ ॥\n\nअयं हि वर्तुलः खल्वो मर्दनेऽतिसुखप्रदः ।\n\nअयसा कान्तलोहेन लोहखल्वमपीदृशं ॥ १,२६.७ ॥\n\nअधस्ताद्द्रोणिका कार्या वह्निप्रज्वालनोचिता ।\n\nउत्सेधेन नवाङ्गुलः खलु कलातुल्याङ्गुलायामवान्विस्तारेण नवाङ्गुलो रसमितैर्निम्नैस्तथैवाङ्गुलैः ।\n\nकण्ठे द्व्यङ्गुलविस्तरोऽतिमसृणो द्रोणार्धचन्द्राकृतिर्घर्षश्चैव दशाङ्गुलश्च तदिदं खल्वाख्ययन्त्रं मतं ॥ १,२६.८ ॥\n\nअस्मिन्पञ्चपलः सूतो मर्दनीयो विशुद्धये ॥ १,२६.९ ॥\n\nतत्तदौचित्ययोगेन खल्वेष्वन्येषु शोधयेत् ।\n\n<तप्तखल्वः>\n\nलोहे नवाङ्गुलः खल्वो निम्नश्चैव षडङ्गुलः ॥ १,२६.१० ॥\n\nमर्दकोऽष्टाङ्गुलश्चैव तप्तखल्वाभिधो ह्ययं ।\n\nकृत्वा खल्वाकृतिं चुल्लीमङ्गारैः परिपूर्य तां ॥ १,२६.११ ॥\n\nतस्मिन्निवेश्य तं खल्वं पार्श्वे भस्त्रिकया धमेत् ।\n\nतस्मिन्विमर्दिता पिष्टिः क्षाराम्लैश्च सुसंयुता ॥ १,२६.१२ ॥\n\nप्रद्रवत्यतिवेगेन स्वेदिता नात्र संशयः ।\n\nकृतः कान्तायसा सोऽयं भवेत्कोटिगुणो रसः ॥ १,२६.१३ ॥\n\n<२. खवलभीयन्त्रं (वलभीयन्त्रं वा)>\n\nयन्त्रे लोहमये पात्रे पार्श्वयोर्वलयद्वयं ।\n\nतादृक्स्वल्पतरं पात्रं वलयद्योतकोष्ठकं ॥ १,२६.१४ ॥\n\nपूर्वपात्रोपरि न्यस्य स्वल्पपात्रोपरि क्षिपेत् ।\n\nरसं संमूर्छितं स्थूलपात्रमापूर्य काञ्जिकैः ॥ १,२६.१५ ॥\n\nद्वियामं स्वेदयेदेवं रसोत्थापनहेतवे ।\n\nतत्स्यात्खवलभीयन्त्रं रससाद्गुण्यकारकं ॥ १,२६.१६ ॥\n\nसूक्ष्मकान्तमये पात्रे रसः स्याद्गुणवत्तरः ।\n\n<३. ऊर्ध्वपातनयन्त्रम्>\n\nअष्टाङ्गुलमिता सम्यक्वर्तुला चिपिटा तले ॥ १,२६.१७ ॥\n\nचतुरङ्गुलतः कण्ठादधो द्रोण्या समन्विता ।\n\nचतुरङ्गुलविस्तारा निम्नया दृढबद्धया ॥ १,२६.१८ ॥\n\nतद्विधा च घटी मूले षोडशाङ्गुलविस्तृता ।\n\nनवाङ्गुलकविस्तारकर्णेन च समन्विता ॥ १,२६.१९ ॥\n\nपूर्वे घटे रसं क्षिप्त्वा न्युब्जां दद्यात्परां घटीं ।\n\nसोर्ध्वं निम्ना च परितो दृढपालिकयान्विता ॥ १,२६.२० ॥\n\nपाल्यां द्रोण्यां क्षिपेत्तोयं पावकं ज्वालयेदधः ।\n\nऊर्ध्वपातनयन्त्रं हि नन्दिना परिकीर्तितं ॥ १,२६.२१ ॥\n\n<४. अधःपातनयन्त्रम्>\n\nउपरिष्टात्तु तत्स्थाल्यां क्षिपेदन्यामधोमुखीं ।\n\nस्थालिकां चिपिटीभूतां तलान्तर्लिप्तपारदां ॥ १,२६.२२ ॥\n\nक्षिप्त्वा तत्पङ्किले गर्ते ज्वालयेन्मूर्ध्नि पावकं ।\n\nअधःपातनयन्त्रं हि तदेतत्परिकीर्तितं ॥ १,२६.२३ ॥\n\n<५. तिर्यक्पातनयन्त्रम्>\n\nक्षिपेद्रसं घटे दीर्घे नताधोनालसंयुते ।\n\nतन्नालं निक्षिपेदन्यघटकुक्ष्यन्तरे खलु ॥ १,२६.२४ ॥\n\nतत्र रुद्ध्वा मृदा सम्यग्वदने घटयोरधः ।\n\nअधस्ताद्रसकुम्भस्य ज्वालयेत्तीव्रपावकं ॥ १,२६.२५ ॥\n\nइतरस्मिन्घटे तोयं प्रक्षिपेत्स्वादुशीतलं ।\n\nतिर्यक्पातनमेतद्धि वार्तिकैरभिधीयते ॥ १,२६.२६ ॥\n\nपातनात्रितयस्योक्तं यन्त्राणां त्रितयं खलु ।\n\nपातनैश्च विना सूतो नितरां दोषमृच्छति ॥ १,२६.२७ ॥\n\nत्रिभिरेवोर्ध्वपातैः स कस्माद्दोषैर्न मुच्यते ।\n\nद्विविभागेन विपाकेन द्रव्यानन्योन्ययोगतः ॥ १,२६.२८ ॥\n\nपात्रान्तरपरिक्षेपाद्गुणाः स्युर्विविधाः खलु ।\n\nखण्डान्युलूखलांभोभिस्तण्डुलास्युर्जलोज्झिताः ॥ १,२६.२९ ॥\n\nपातनैव महाशुद्धिस्तण्डुली परिकीर्तिता ।\n\n<६. कच्छपयन्त्रम्>\n\nविशालवदने भाण्डे तोयपूर्णे निवेशयेत् ॥ १,२६.३० ॥\n\nअपरं पृथुलं सम्यक्प्रतरस्तस्य मध्यमे ।\n\nआलवालं बिडैः कृत्वा तन्मध्ये पारदं क्षिपेत् ॥ १,२६.३१ ॥\n\nऊर्ध्वाधश्च बिडं दत्त्वा मल्लेनारुध्य यत्नतः ।\n\nपुटमौचित्ययोगेन दीयते तन्निगद्यते ॥ १,२६.३२ ॥\n\nयन्त्रं कच्छपसंज्ञं हि तदुक्तं रसजारणे ।\n\n<७. आन्तरालिकयन्त्रम्>\n\nकृत्वा लोहमयीं मूषां वर्तुलाधारकारिणीं ॥ १,२६.३३ ॥\n\nवितस्त्या समितां कान्तलोहेन परिनिर्मितां ।\n\nमुण्डलोहोद्भवां वापि कण्ठाधो द्व्यङ्गुलादधः ॥ १,२६.३४ ॥\n\nद्व्यङ्गुलं वलयं दद्यान्मध्यदेशे च कण्ठतः ।\n\nपिधानधारकं चिञ्चापत्रविस्तीर्णकङ्कणं ॥ १,२६.३५ ॥\n\nपिधानमन्तराविष्टं सशिखं श्लिष्टसन्धिकं ।\n\nतले प्रविहतच्छिद्रं भाण्डं कृत्वा ह्यधोमुखं ॥ १,२६.३६ ॥\n\nयन्त्रेणालम्बयेन्मूर्ध्नि निरुध्य च विशोष्य च ।\n\nस्थालीकण्ठं ततो दद्यात्पुटानलविधारणं ॥ १,२६.३७ ॥\n\nएवंरूपं भवेद्यन्त्रं आन्तरालिकसंज्ञकं ।\n\nअनेन जारयेद्गन्धं द्रुतिं गर्भकृतामपि ॥ १,२६.३८ ॥\n\n<८. तापिकायन्त्रम्>\n\nतापीमूषां मृदा कृत्वा दृढां चारत्निमात्रिकां ।\n\nसुदृढां मध्यदेशे च द्व्यङ्गुलच्छिद्रसंयुतां ॥ १,२६.३९ ॥\n\nकान्तलोहमयीं खारीं दद्याद्द्रव्यस्य चोपरि ।\n\nतापिकां पूरयेच्छुद्धसिकताभिः समन्ततः ॥ १,२६.४० ॥\n\nतां च चुल्ल्यां समारोप्य क्षेपं क्षेपं बिडद्रवं ।\n\nपादाङ्गुष्ठमितां ज्वालां ज्वालयेदनलं ततः ॥ १,२६.४१ ॥\n\nलोहाभ्रकादिकं सर्वं रसस्योपरि जारयेत् ।\n\nतापिकायन्त्रमित्युक्तं सुकरं रसजारणे ॥ १,२६.४२ ॥\n\n<९. गर्भयन्त्रम्>\n\nस्थाल्यां विनिक्षिप्य रसादिवस्तु स्वर्णादि खोर्यां प्रविधाय भूयः ।\n\nअम्लेन चोर्ध्वं लवणानि दत्त्वा चुल्ल्यां पचेत्तत्प्रतिगर्भयन्त्रं ॥ १,२६.४३ ॥\n\n<गर्भयन्त्र>\n\nखोरीमल्लं ततः स्थालीं निरुन्ध्यादतियत्नतः ।\n\nस्थाल्यां मल्लेन वा खोर्यां क्षिप्त्वा वस्तु निरुध्य च ॥ १,२६.४४ ॥\n\nक्षिप्त्वा पट्टादिकं रुद्ध्वा पाकः स्याद्गर्भयन्त्रकं ।\n\n<१०. पालिकायन्त्रम्>\n\nचषकं वर्तुलं लोहं विनताग्रोर्ध्वदण्डकं ॥ १,२६.४५ ॥\n\nएतद्धि पालिकायन्त्रं बलिजारणहेतवे ।\n\n<११. घटीयन्त्रम्>\n\nचतुःप्रस्थजलाधारं चतुरङ्गुलकाननं ॥ १,२६.४६ ॥\n\nघटीयन्त्रमिदं प्रोक्तं तदाप्यायनके स्मृतं ।\n\n<१२. इष्टिकायन्त्रम्>\n\nविधाय वर्तुलं गर्तं मल्लमत्र निधाय च ॥ १,२६.४७ ॥\n\nविनिधायेष्टकां तत्र मध्यगर्तवतीं शुभां ।\n\nगर्तस्य परितः कुर्यात्पालिकामङ्गुलोच्छ्रयां ॥ १,२६.४८ ॥\n\nतत्र सूतं विनिक्षिप्य गर्तास्ये वसनं क्षिपेत् ।\n\nनिक्षिपेद्गन्धकं तत्र मल्लेनास्यं निरुध्य च ॥ १,२६.४९ ॥\n\nमल्लपालिकयोर्मध्ये मृदा सम्यङ्निरुध्य च ।\n\nवनोत्पलैः पुटं देयं कपोताख्यं न चाधिकं ॥ १,२६.५० ॥\n\nइष्टिकायन्त्रं एतत्स्याद्गन्धकं तेन जारयेत् ।\n\n<१३. विद्याधरयन्त्रम्>\n\nस्थालिकोपरि विन्यस्य स्थालीं सम्यङ्निरुध्य च ॥ १,२६.५१ ॥\n\nऊर्ध्वस्थाल्यां जलं क्षिप्त्वा वह्निं प्रज्वालयेदधः ।\n\nएतद्विद्याधरं यन्त्रं हिङ्गुलाकृष्टिहेतवे ॥ १,२६.५२ ॥\n\n<१४. डमरुकयन्त्रम्>\n\nयन्त्रं स्थाल्युपरि स्थालीं न्युब्जां दत्त्वा निरुध्यते ।\n\nयन्त्रं डमरुकाख्यं तद्रसबन्धकृते हितं ॥ १,२६.५३ ॥\n\n<१५. नाभियन्त्रम्>\n\nमल्लमध्ये चरेद्गर्तं तत्र सूतं सगन्धकं ।\n\nगर्तस्य परितः कुड्यं प्रकुर्यात्त्र्यङ्गुलोच्छ्रितं ॥ १,२६.५४ ॥\n\nततश्चाच्छादयेत्सम्यग्गोस्तनाकारमूषया ।\n\nसम्यक्तोयमृदा रुद्ध्वा सम्यगत्रोच्यमानया ॥ १,२६.५५ ॥\n\n<जलमृत्स्ना>\n\nलेहवत्कृतबर्बूरक्वाथेन परिमिश्रितं ।\n\nजीर्णकिट्टरजः सूक्ष्मं गुडचूर्णैः समन्वितं ॥ १,२६.५६ ॥\n\nइयं हि जलमृत्प्रोक्ता दुर्भेद्या सलिलैः खलु ।\n\n<वह्निमृत्स्ना>\n\nखटिकापटुकिट्टैश्च महिषीदुग्धमर्दितैः ॥ १,२६.५७ ॥\n\nवह्निमृत्सा भवेद्घोरवह्नितापसहा खलु ।\n\nएतयोर्मृत्स्नयो रुद्धो न गन्तुं क्षमते रसः ॥ १,२६.५८ ॥\n\n<नाभियन्त्र (चोन्त्.)>\n\nततो जलं विनिक्षिप्य वह्निं प्रज्वालयेदधः ।\n\nनाभियन्त्रमिदं प्रोक्तं नन्दिना तत्त्ववेदिना ॥ १,२६.५९ ॥\n\nअनेन जीर्यते सूते निर्धूमः शुद्धगन्धकः ।\n\n<१६. ग्रस्तयन्त्रम्>\n\nमूषा मूषोदराविष्टा आद्यन्तसमवर्तुला ॥ १,२६.६० ॥\n\nचिपिटा च तले प्रोक्तं ग्रस्तयन्त्रं मनीषिभिः ।\n\nसूतेन्द्रबन्धनार्थं हि रसविद्भिरुदीरितं ॥ १,२६.६१ ॥\n\n<१७. तुलायन्त्रम्>\n\nवृन्ताकाकारमूषे द्वे तयोः कण्ठादधः खलु ।\n\nप्रादेशमात्रां नलिकामृज्वीं लग्नां सगन्धकां ॥ १,२६.६२ ॥\n\nतत्रैकस्यां क्षिपेत्सूतमन्यस्यां गन्धचूर्णकं ।\n\nनिरुध्य मूषयोर्वक्त्रं वालुकायन्त्रके क्षिपेत् ॥ १,२६.६३ ॥\n\nअधोऽग्निं ज्वालयेदेतत्तुलायन्त्रमुदाहृतं ।\n\nशिलातालकगन्धाश्मजारणाय प्रकीर्तितं ॥ १,२६.६४ ॥\n\n<१८. स्थालीयन्त्रम्>\n\nस्थाल्यां ताम्रादि निक्षिप्य मल्लेनास्यं निरुध्य च ।\n\nपच्यते स्थालिसंस्थं यत्स्थालीयन्त्रमिति स्मृतं ॥ १,२६.६५ ॥\n\n<१९ कोष्ठिकायन्त्रम्>\n\nस्थूलभाण्डोदरस्यान्तर्वालुकां निक्षिपेच्छुभां ।\n\nवितस्तिप्रमितोत्सेधां ततस्तत्र निवेशयेत् ॥ १,२६.६६ ॥\n\nसुपक्वां मृण्मयीं कोष्ठीं द्वादशाङ्गुलकोच्छ्रयां ।\n\nषडङ्गुलकविस्तीर्णां मध्येऽतिमसृणीकृतां ॥ १,२६.६७ ॥\n\nपञ्चाङ्गुलपिधानं च तीक्ष्णाग्रं मुकुलीकृतं ।\n\nन न्यूनं नाधिकं कोष्ठे कण्ठतो मसृणा बहिः ॥ १,२६.६८ ॥\n\nकोष्ठ्यां च निक्षिपेद्गन्धं षट्पलं श्लक्ष्णचूर्णितं ।\n\nततस्त्रैपादिकीं लौहीं निवेश्य च स्थिरीकृतां ॥ १,२६.६९ ॥\n\nतस्यां च विन्यसेत्खोरीं लौहीं वा कान्तलोहजां ।\n\nतस्यां सूतं क्षिपेच्छुद्धं पलविंशतिमानतः ॥ १,२६.७० ॥\n\nटङ्कगन्धकसूतं च भावयेल्लशुनद्रवैः ।\n\nअधःशिखेन पूर्वोक्तपिधानेन पिधाय च ॥ १,२६.७१ ॥\n\nसंधिबन्धं प्रकुर्वीत सुधामृत्स्नागुडादिभिः ।\n\nसन्धिबन्धे विशुष्के च क्षिपेदुपरि वालुकां ॥ १,२६.७२ ॥\n\nभाण्डवक्त्रं निरुध्याथ ज्वालयेत्तदधोऽनलं ।\n\nएवं यामत्रयं यावत्ततो गन्धकसम्भवः ॥ १,२६.७३ ॥\n\nपिधानलग्नधूमोऽसौ गलित्वा निपतेद्रसे ।\n\nएवं च षड्गुणं गन्धं भुक्त्वा सूतोऽरुणो भवेत् ॥ १,२६.७४ ॥\n\nकरोति कल्पनिर्दिष्टान्विशिष्टानखिलान्गुणान् ।\n\nकोष्ठिकायन्त्रमेतद्धि नन्दिना परिकीर्तितं ॥ १,२६.७५ ॥\n\n<२०. वालुकायन्त्रम्>\n\nपञ्चाढवालुकाचूर्णं भाण्डे निक्षिप्य यत्नतः ।\n\nपच्यते रसगोलाद्यं वालुकायन्त्रकं हि तत् ॥ १,२६.७६ ॥\n\n<२१. लवणयन्त्रम्>\n\nएवं लवणनिक्षेपात्प्रोक्तं लवणयन्त्रकं ।\n\n<२२. धूपयन्त्रम्>\n\nविधायाष्टाङ्गुलं पात्रं लोहमष्टांगुलोच्छ्रयं ॥ १,२६.७७ ॥\n\nकण्ठाधो द्व्यङ्गुले देशे जाताधारं च तत्र च ।\n\nतिर्यग्लोहशलाकां च तस्मिंस्तिर्यग्विनिक्षिपेत् ॥ १,२६.७८ ॥\n\nतनूनि स्वर्णपत्राणि तस्यामुपरि विन्यसेत् ।\n\nपात्राधो निक्षिपेद्धूपं वक्ष्यमाणमिहैव हि ॥ १,२६.७९ ॥\n\nतत्पात्रं न्युब्जपात्रेण छादयेदपरेण हि ।\n\nमृदा विलिप्य सन्धिं च वह्निं प्रज्वालयेदधः ॥ १,२६.८० ॥\n\nतेन कृष्णानि पत्राणि हतान्युक्तविधानतः ।\n\nरसश्चरति वेगेन द्रुतिं गर्भे द्रवन्ति च ॥ १,२६.८१ ॥\n\nगन्धालकशिलानां हि कज्जल्या वा मृताहिना ।\n\nधूपनं स्वर्णपत्राणां परमं परिकीर्तितं ॥ १,२६.८२ ॥\n\nतारार्थं तारपत्राणि मृतवङ्गेन धूपयेत् ।\n\nधूपयेच्च यथायोगं रसैरुपरसैरपि ॥ १,२६.८३ ॥\n\nधूपयन्त्रमिदं प्रोक्तं जारणाद्रव्यशोधने ।\n\n<२३. कन्दुकयन्त्रम्>\n\nस्थूलस्थाल्यां द्रवं क्षिप्त्वा वासो बद्ध्वा मुखे दृढं ॥ १,२६.८४ ॥\n\nतत्र स्वेद्यं विनिक्षिप्य मृदास्यं प्रपिधाय च ।\n\nअधस्ताज्ज्वालयेदग्निं यन्त्रं तत्कन्दुकाह्वयं ॥ १,२६.८५ ॥\n\n<२४. ढेकीयन्त्रम्>\n\nभाण्डकण्ठादधश्छिद्रे वेणुनालं विनिक्षिपेत् ।\n\nकान्तकांस्यपात्रद्वयं कृत्वा सम्पुटं जलगर्भितं ॥ १,२६.८६ ॥\n\nनालास्यं तत्र संयोज्यं दृढं तच्चापि कारयेत् ।\n\nयुक्तद्रव्यैर्विनिक्षिप्तः पूर्वं तत्र पुटे रसः ॥ १,२६.८७ ॥\n\nअग्निना तापितो नालात्तोये तस्मिन्पतत्यधः ।\n\nयावदुष्णं भवेत्सर्वं भाजनं तावदेव हि ॥ १,२६.८८ ॥\n\nजायते रससंधानं ढेकीयन्त्रमिदं भवेत् ।\n\n<२५. सोमानलयन्त्रम्>\n\nऊर्ध्वं वह्निरधश्चापो मध्ये तु रससङ्ग्रहः ॥ १,२६.८९ ॥\n\nसोमानलमिदं प्रोक्तं जारयेद्गगनादिकं ।\n\n<२६. नालिकायन्त्रम्>\n\nलोहनालगतं सूतं भाण्डे लवणपूरितं ॥ १,२६.९० ॥\n\nनिरुद्धं विपचेदेतन्नालिकायन्त्रमीरितं ।\n\n<२७. पातालयन्त्रम्>\n\nसुसंधिसंधितं कृत्वा दिव्यभाण्डे तु सम्मुखं ॥ १,२६.९१ ॥\n\nअष्टाङ्गुलमुखं तं तु दीर्घं स्यात्षोडशाङ्गुलं ।\n\nसुसंधिसंधितं कृत्वा वस्त्रमृत्तिकालेपनं ॥ १,२६.९२ ॥\n\nतत्र पातालयन्त्रे तु सूतकादि निपातयेत् ।\n\n<२८. दीपिकायन्त्रम्>\n\nकच्छपयन्त्रान्तर्गतमृण्मयपीठस्थदीपिकासंस्थः ॥ १,२६.९३ ॥\n\nयस्मिन्निपतति सूतः प्रोक्तं तद्दीपिकायन्त्रं ।\n\n<२९. गङ्गासागर(भट्टी)यन्त्रम्>\n\nद्वादशाङ्गुलमुत्सेधं षोडशाङ्गुलमायतं ॥ १,२६.९४ ॥\n\nताम्रीयं मृण्मयं वाथ सुश्लक्ष्णं चिपिटं शुभं ।\n\nपात्रं कर्णादधो द्रोणीं द्व्यङ्गुलोत्सेधमात्रकां ॥ १,२६.९५ ॥\n\nद्रोण्यां पात्रं न्यसेदन्यत्तावन्मात्रं सुसंधितं ।\n\nन्युब्जं सन्धौ तयोर्नालं कुर्याद्गोमुखसन्निभं ॥ १,२६.९६ ॥\n\nपाच्यद्रव्यमधः पात्रे द्रवद्रव्येण योजितं ।\n\nक्षिप्त्वा निधाय मृत्संधिं यन्त्रोर्ध्वे जलसेचनं ॥ १,२६.९७ ॥\n\nचुल्ल्यामारोप्य तद्यन्त्रं चण्डाग्निं ज्वालयेदधः ।\n\nतस्मान्नान्यद्विनिर्याति तत्तद्द्रव्याश्रितो रसः ॥ १,२६.९८ ॥\n\nगङ्गासागरयन्त्रं हि भट्टियन्त्रमिदं स्मृतं ।\n\nगुडपुष्पफलादीनां आहरेद्द्रुतिमुत्तमां ॥ १,२६.९९ ॥\n\n<३०. डो(दो)लायन्त्रम्>\n\nद्रवद्रव्येण भाण्डस्य पूरितार्धोदरस्य च ।\n\nमुखे तिर्यक्कृते दण्डे रसं सूत्रेण लम्बितं ॥ १,२६.१०० ॥\n\nस्वेदयेत्तत्तलगतं डोलायन्त्रमिति स्मृतं ।\n\n<३१. कोष्ठीयन्त्रम्>\n\nचुल्लीं चतुर्मुखीं कृत्वा तत्र भाण्डं निवेशयेत् ॥ १,२६.१०१ ॥\n\nतत्रौषधं विनिक्षिप्य रुद्ध्वा तद्भाण्डकाननं ।\n\nकोष्ठीयन्त्रमिदं नाम्ना तत्रत्यैः परिकीर्तितं ॥ १,२६.१०२ ॥\n\n<३२. गर्भयन्त्रम्>\n\nत्र्यङ्गुलां परिणाहेन दैर्घ्येण चतुरङ्गुलां ।\n\nमृण्मयीं सुदृढां मूषां वर्तुलं कारयेन्मुखं ॥ १,२६.१०३ ॥\n\nलोणस्य विंशतिं भागान्भागमेकं तु गुग्गुलोः ।\n\nसुश्लक्ष्णं पेषयित्वा तु वारं वारं पुनः पुनः ॥ १,२६.१०४ ॥\n\nमूषालेपं दृढं कृत्वा लवणार्धमृदा बुधः ।\n\nकारीषे वा तुषाग्नौ वा भूमौ तु स्वेदयेन्मृदु ॥ १,२६.१०५ ॥\n\nअहोरात्रं त्रिरात्रं वा रसेन्द्रो भस्मतां व्रजेत् ।\n\nगर्भयन्त्रमिदं प्रोक्तं पिष्टिकाभस्मकारकं ॥ १,२६.१०६ ॥\n\n<३३. हंसपाकयन्त्रम्>\n\nखर्परं सिकतापूर्णं कृत्वा तस्योपरि न्यसेत् ।\n\nअपरं खर्परं तत्र शनैर्मृद्वग्निना पचेत् ॥ १,२६.१०७ ॥\n\nपञ्चक्षारैस्तथा मूत्रैर्लवणैश्च बिडं ततः ।\n\nहंसपाकः समाख्यातो यन्त्रं तद्वार्तिकोत्तमैः ॥ १,२६.१०८ ॥\n\n<३४. मूषायन्त्रम्>\n\nलोहमूषाद्वयं कृत्वा द्वादशाङ्गुलमानतः ।\n\nमूषयोर्मुखयोर्नालं दत्त्वा सम्यङ्निरोधयेत् ॥ १,२६.१०९ ॥\n\nएकस्यां सूतकं शुद्धमन्यस्यां शुद्धगन्धकं ।\n\nदेयं जलं सूतकाधो वह्निं गन्धोपरि क्षिपेत् ॥ १,२६.११० ॥\n\nजारयेत्षड्गुणं गन्धं अनेनैव क्रमेण हि ।\n\nमूषायन्त्रमिदं ज्ञेयं सिद्धनागार्जुनेरितं ॥ १,२६.१११ ॥\n\n<३५. स्तनयन्त्रम्>\n\nकान्तलोहमयं पात्रमायतं द्वादशाङ्गुलं ।\n\nदीर्घमष्टाङ्गुलं देवि पात्राधस्त्र्यङ्गुलं शुभं ॥ १,२६.११२ ॥\n\nनिम्नं पात्रं पिधानीं च लोहोत्थां चिपिटां शुभां ।\n\nस्तनयन्त्रमिदं सूतपिष्टीनां जारणे वरं ॥ १,२६.११३ ॥\n\n<३६. नागमायूरयन्त्रम्>\n\nवृन्ताकमूषायुगलं पद्मवर्तलोहेन कारयेत् ।\n\nएकस्यां निक्षिपेत्सूतमन्यस्यां गरलं क्षिपेत् ॥ १,२६.११४ ॥\n\nनागाकारं वक्त्रनालं विषमूषामुखे न्यसेत् ।\n\nमयूराकारनालं हि रसमूषामुखे न्यसेत् ॥ १,२६.११५ ॥\n\nमयूरवदने नागमुखं संयोजयेत्सुधीः ।\n\nसन्धित्रयं वज्रमृदा लेपं कुर्याद्यथा दृढं ॥ १,२६.११६ ॥\n\nसलिलं रसमूषाधो विषाधोऽङ्गारपावकः ।\n\nनागमायूरयन्त्रं हि विषधूपे वरं प्रिये ॥ १,२६.११७ ॥\n\n<३७. चक्रयन्त्रम्>\n\nहस्तमात्रायतं गर्तं वितस्तिद्वयनिम्नकं ।\n\nकोष्ठीं गर्तस्य मध्ये तु द्वादशांगुलमायतां ॥ १,२६.११८ ॥\n\nवितस्तिद्वयं उत्सेधां कोष्ठ्यामापूरयेच्छुभां ।\n\nवालुकां तद्बहिश्छाणवह्निं कोष्ठ्यां रसं प्रिये ॥ १,२६.११९ ॥\n\nचक्रयन्त्रमिदं सूतभस्मकर्मणि शस्यते ।\n\n<३८. खेचरयन्त्रम्>\n\nसुस्थाल्यां कदलीपुष्पनिभां सच्छिद्रमूषिकां ॥ १,२६.१२० ॥\n\nअधोमुखीं प्रकुर्वीत लिपेद्वज्रमृदा दृढं ।\n\nउपरिष्टादधोवक्त्रां स्थालीमन्यां सुसंधितां ॥ १,२६.१२१ ॥\n\nमूषायां वत्सनाभं तु निक्षिपेदूर्ध्वभाजने ।\n\nरसं विलेपयेद्युक्त्या यन्त्रोर्ध्वं कैतवो रसः ॥ १,२६.१२२ ॥\n\nअधो मृद्वग्निना पाकस्त्वेतत्खेचरयन्त्रकं ।\n\nप्रायः सिद्धरसेन्द्रस्य विषधूपे वरं प्रिये ॥ १,२६.१२३ ॥\n\n<३९. कापालियन्त्रम्>\n\nस्थाल्यां सूतादिकान्क्षिप्त्वा हेमरूप्यादि खोरिकां ।\n\nन्युब्जां सन्धिं मृदा लिप्त्वा वालुकां खोरिकान्तगां ॥ १,२६.१२४ ॥\n\nकृत्वा मृद्वग्निना पाकस्त्वेतत्कापालियन्त्रकं ।\n\n<४०. वालुकायन्त्रम्>\n\nसरसां गूढवक्त्रां च मृद्वस्त्राङ्गुलसंयुतां ॥ १,२६.१२५ ॥\n\nशोषितां काचकलशीं पूरयेत्त्रिषु भागयोः ।\n\nभाण्डे वितस्तिगम्भीरे वालुकासु प्रतिष्ठिता ॥ १,२६.१२६ ॥\n\nभागस्य पूरयित्रीभिरन्याभिरवकुण्ठयेत् ।\n\nभाण्डवक्त्रं मणिकया सन्धिं लिम्पेन्मृदा पचेत् ॥ १,२६.१२७ ॥\n\nचुल्ल्यां तृणस्य चादाहान्मणिकापृष्ठवर्तिनः ।\n\nएतद्धि वालुकायन्त्रं रसगोलादिकान्पचेत् ॥ १,२६.१२८ ॥\n\n<४१. लवणयन्त्रम्>\n\nएवं लवणनिक्षेपात्प्रोक्तं लवणयन्त्रकं ।\n\nअन्तःकृतरसालेपताम्रपात्रमुखस्य च ॥ १,२६.१२९ ॥\n\nलिप्त्वा मृल्लवणेनैव सन्धिं भाण्डतलस्य च ।\n\nतद्भाण्डं पटुनापूर्य क्षारैर्वा पूर्ववत्पचेत् ॥ १,२६.१३० ॥\n\n<४२. भूधरयन्त्रम्>\n\nवालुकागूढसर्वाङ्गां यन्त्रे मूषां रसान्वितां ।\n\nदीप्तोत्पलैः संवृणुयाद्यन्त्रं तद्भूधराह्वयं ॥ १,२६.१३१ ॥\n\n<४३. नालिकायन्त्रम्>\n\nकुम्भस्य पार्श्वे सुषिरं कुर्यादङ्गुष्ठमात्रकं ।\n\nतावत्स्थूलं अयोनालं वेणुनालमथापि वा ॥ १,२६.१३२ ॥\n\nछिद्रे संयोजयेन्नालं नालाग्रे घटिकां न्यसेत् ।\n\nकुम्भे सर्जादिनिर्यासं क्षिप्त्वा वक्त्रं निरोधयेत् ॥ १,२६.१३३ ॥\n\nअधोऽग्निं ज्वालयेदेतन्नालिकायन्त्रमुच्यते ।\n\n<४४. पुटयन्त्रम्>\n\nशरावसम्पुटान्तस्थं करीषेष्वग्निमानवित् ॥ १,२६.१३४ ॥\n\nपचेत चुल्ल्यां यामं वा रसं तत्पुटयन्त्रकं ।\n\n<४५. पातालयन्त्रम्>\n\nविशालवदनां स्थालीं गर्ते सजलगोमये ॥ १,२६.१३५ ॥\n\nविन्यस्य वदनान्तश्च पूरयेदपरं घटं ।\n\nपञ्चसच्छिद्रसहितां स्थालीं वक्त्रे निवेशयेत् ॥ १,२६.१३६ ॥\n\nतद्घटं पूरयेत्तैलपात्यंद्रव्यैर्निरोधयेत् ।\n\nभाण्डवक्त्रं शरावेण पुटं दद्यात्समन्ततः ॥ १,२६.१३७ ॥\n\nछिद्रेभ्यः पतितं तैलं तत्तद्योगेषु योजयेत् ।\n\nइदं पातालयन्त्रं हि सर्वतैलं निपातयेत् ॥ १,२६.१३८ ॥\n\nकाष्ठत्वग्बीजमांसास्थिवंशतलं समाहरेत् ।\n\n<४६. धूपयन्त्रम्>\n\nस्थाल्यां लद्दिं खरादीनां क्षिप्त्वास्ये कांस्यपात्रकं ॥ १,२६.१३९ ॥\n\nसजलं विन्यसेद्देवि वह्निं प्रज्वालयेदधः ।\n\nकान्तपात्रस्थितं तैलं सर्वव्रणविरोपणं ॥ १,२६.१४० ॥\n\nधूपयन्त्रमिदं देवि नन्दिना परिकीर्तितं ।\n\n<४७. अधःपातनयन्त्रम्>\n\nवृत्तालाबुसमस्थूलं दीर्घनालं सरन्ध्रकं ॥ १,२६.१४१ ॥\n\nतस्मिन्क्षिपेत्तैलपात्यद्रव्यं बीजादिकं प्रिये ।\n\nतन्मुखे निक्षिपेत्केशान्विन्यसेत्तदधोमुखं ॥ १,२६.१४२ ॥\n\nसच्छिद्रे च घटे नालं भाण्डच्छिद्रे निवेशयेत् ।\n\nघटमध्ये पुटं दद्यान्नालाधो घटिकां न्यसेत् ॥ १,२६.१४३ ॥\n\nअधःपातनयन्त्रं हि श्रेष्ठं स्यात्तैलपातने ।\n\n<४८. अन्यतधःपातनयन्त्रम्>\n\nविशालकांस्यपात्रान्तर्न्यसेदुत्तम्भनं समं ॥ १,२६.१४४ ॥\n\nतदूर्ध्वे मृण्मयं पात्रं सुदृढं चतुरङ्गुलं ।\n\nविन्यसेदपरं पात्रं संतप्तं पूर्वपात्रके ॥ १,२६.१४५ ॥\n\nविन्यस्य तस्मिन्श्रीखण्डकृष्णागरुमधुप्लुतं ।\n\nएवं द्वितीयं पात्रं तु तृतीयमपि तद्विधं ॥ १,२६.१४६ ॥\n\nउपर्युपरि विन्यस्य तदूर्ध्वं मृत्कटाहकं ।\n\nन्युब्जं न्यसेत्कांस्यपात्रे कटाहं मार्जयेज्जलैः ॥ १,२६.१४७ ॥\n\nअधःपातनयन्त्रं हि गन्धतैलं निपातयेत् ।\n\n<मूषा>\n\nमूषा हि क्रौञ्चिका प्रोक्ता कुमुदी करहाटिका ॥ १,२६.१४८ ॥\n\nपाचनी वह्निमित्रा च रसवादिभिरिष्यते ।\n\nमुष्णाति दोषान्मूषेयं सा मूषेति निगद्यते ॥ १,२६.१४९ ॥\n\nउपादानं भवेत्तस्या मृत्तिका लोहमेव च ।\n\nमूषामुखविनिष्क्रान्ता वरं एकापि काकिनी ॥ १,२६.१५० ॥\n\nदुर्जनप्रणिपातेन धिग्लक्षमपि मानिनां ।\n\n<संधिलेप>\n\nमूषापिधानयोर्बन्धे रन्ध्राणं सुविलेपयेत् ॥ १,२६.१५१ ॥\n\nअन्ध्रणं रन्धनं चैव संश्लिष्टं सन्धिबन्धनं ।\n\n<मूषार्थे श्रेष्ठा मृत्>\n\nमृत्तिका पाण्डुरस्थूलशोणपाण्डुरमूषरा ॥ १,२६.१५२ ॥\n\nचिराध्मानसहा सा हि मूषार्थमतिशस्यते ।\n\nतदभावे च वाल्मीकी कौलाली वा समीर्यते ॥ १,२६.१५३ ॥\n\nया मृत्तिका दग्धतुषैः शणेन शिखित्रकैर्वा हयलद्दिना च ।\n\nलोहेन दण्डेन च कुट्टिता सा साधारणा स्यात्खलु मूषिकार्थं ॥ १,२६.१५४ ॥\n\nश्वेताश्मानस्तुषा दग्धाः शिखित्राः शणकर्पटं ।\n\nलद्दिकिट्टं यथायोगं संयोज्या मूषिकामृदि ॥ १,२६.१५५ ॥\n\n<वज्रमूषा>\n\nमृदस्त्रिभागं शणलद्दिभागौ नागश्च निर्दग्धतुषोपलादेः ।\n\nकिट्टार्धभागं परिखण्ड्य वज्रमूषां विदध्यात्खलु सत्त्वपाते ॥ १,२६.१५६ ॥\n\n<योगमूषा>\n\nदग्धाङ्गारतुषोपेतमृत्स्ना वल्मीकसम्भवा ।\n\nतत्तद्बिडसमायुक्ता तत्तद्बिडविलेपिता ॥ १,२६.१५७ ॥\n\nतया या विहिता मूषा योगमूषेति कथ्यते ।\n\nअनया साधितः सूतो जायते गुणवत्तरः ॥ १,२६.१५८ ॥\n\n<वज्रद्रावणमूषा>\n\nगारभूनागधौताभ्यां शणैर्दग्धतुषैरपि ।\n\nसमैः समा च मूषामृन्महिषीदुग्धसंयुता ॥ १,२६.१५९ ॥\n\nक्रौञ्चिका वक्ष्यमाणा हि बहुधा परिकीर्तिता ।\n\nतया विरचिता मूषा वज्रद्रावणके हिता ॥ १,२६.१६० ॥\n\nयामयुग्मपरिध्मानान्नासौ द्रवति वह्निना ।\n\n<गारमूषा>\n\nदग्धषड्गुणगाराढ्या किट्टाङ्गारशणान्विता ॥ १,२६.१६१ ॥\n\nकृष्णमृद्भिः कृता मूषा गारमूषेत्युदाहृता ।\n\n<वज्रमूषा>\n\nवस्त्राङ्गारतुषास्तुल्यास्तच्चतुर्गुणमृत्तिका ॥ १,२६.१६२ ॥\n\nगाराश्च मृत्तिका तुल्या सर्वैरेतैर्विनिर्मिता ।\n\nवज्रमूषेति निर्दिष्टा याममग्निं सहेत सा ॥ १,२६.१६३ ॥\n\n<स्वर्ण(वर)मूषा>\n\nरक्तवर्गरजोयुक्ता रक्तवर्गाम्बुसाधिता ।\n\nवरमूषेति निर्दिष्टा स्वर्णमूषेत्युदाहृता ॥ १,२६.१६४ ॥\n\n<वर्णमूषा>\n\nमृण्मया साधिता मूषा क्षितिखेचरलेपिता ।\n\nवर्णमूषेति सा प्रोक्ता वर्णोत्कर्षे नियुज्यते ॥ १,२६.१६५ ॥\n\n<रूप्यमूषा>\n\nएवं हि श्वेतवर्गेण रूप्यमूषा समीरिता ।\n\n<बिडमूषा>\n\nतत्तद्बिडमृदोद्भूता तत्तद्बिडविलेपिता ॥ १,२६.१६६ ॥\n\nदेहलोहार्थयोगार्थं बिडमूषेत्युदाहृता ।\n\nसहतेऽग्निं चतुर्यामं द्रवेण व्यथिता सती ॥ १,२६.१६७ ॥\n\n<मूषाप्यायनम्>\n\nद्रवीभावं उपेयोश्च मूषायां ध्मानयोगतः ।\n\nक्षणमुद्धरणं यत्तन्मूषाप्यायनं उच्यते ॥ १,२६.१६८ ॥\n\n<वृन्ताकमूषा>\n\nवृन्ताकाकारमूषायां नालं द्वादशकाङ्गुलं ।\n\nधुत्तूरपुष्पवच्चोर्ध्वं सुदृढं श्लिष्टसन्धिकं ॥ १,२६.१६९ ॥\n\nअष्टाङ्गुलं च सच्छिद्रं सा स्याद्वृन्ताकमूषिका ।\n\nअनया खर्परादीनां मृदूनां सत्त्वमाहरेत् ॥ १,२६.१७० ॥\n\n<गोस्तनी मूषा>\n\nमूषा या गोस्तनाकारा शिखायुक्तपिधानका ।\n\nसत्त्वानां द्रावणे शुद्धौ मूषा सा गोस्तनी भवेत् ॥ १,२६.१७१ ॥\n\n<मल्लमूषा>\n\nनिर्दिष्टा मल्लमूषा या मल्लद्वितयसम्पुटात् ।\n\nपर्पट्यादिरसादीनां स्वेदनाय प्रकीर्तिता ॥ १,२६.१७२ ॥\n\n<पक्वमूषा>\n\nकुलालभाण्डरूपा या दृढा च परिपाचिता ।\n\nपक्वमूषेति सा प्रोक्ता पोट्टल्यादिविपाचने ॥ १,२६.१७३ ॥\n\n<गोलमूषा>\n\nनिर्वक्त्रा गोलकाकारा पुटनद्रव्यगर्भिणी ।\n\nगोलमूषेति सा प्रोक्ता गत्वरद्रव्यरोधिनी ॥ १,२६.१७४ ॥\n\n<मञ्जुमूषा>\n\nतले या कूर्पराकारा क्रमादुपरि विस्तृता ।\n\nस्थूलवृन्ताकवत्स्थूला मञ्जुमूषेति संस्मृता ॥ १,२६.१७५ ॥\n\nसा चायोऽभ्रकसत्वादेः पुटाय द्रावणाय च ।\n\n<मञ्जूषामूषा>\n\nमञ्जूषाकारमूषा या निम्नतायामविस्तरा ॥ १,२६.१७६ ॥\n\nषडङ्गुलप्रमाणेन मूषा मञ्जूषासंज्ञका ।\n\nभूमौ निखन्य तां मूषां दद्यात्पुटमथोपरि ॥ १,२६.१७७ ॥\n\n<मुसलमूषा>\n\nमूषा या चिपिटा मूले वर्तुलाष्टाङ्गुलोच्छ्रया ।\n\nमूषा सा मुसलाख्या च चक्रिबद्धरसे तथा ॥ १,२६.१७८ ॥\n\n<अन्या वज्रमूषा>\n\nदग्धाङ्गारस्य षड्भागा गैरिकं कृष्णमृत्तिका ।\n\nगारं अङ्गारकिट्टं च वज्रमूषा प्रकीर्तिता ॥ १,२६.१७९ ॥\n\nगारा दग्धास्तुषा दग्धा वल्मीकमृत्तिका ।\n\nशणत्वक्च समायुक्ता मूषा वज्रोपमा मता ॥ १,२६.१८० ॥\n\n<अन्धमूषा प्रकाशमूषा च>\n\nप्रकाशा चान्ध्रमूषा च मूषा च द्विविधा स्मृता ।\n\nप्रकाशमूषा विज्ञेया शरावाकारसंयुता ॥ १,२६.१८१ ॥\n\nद्रव्यनिर्वहणे सा च वार्तिकैस्तु प्रशस्यते ।\n\nअन्ध्रमूषा च कर्तव्या गोस्तनाकारसन्निभा ॥ १,२६.१८२ ॥\n\nपिधानेन समायुक्ता किंचिदुन्नतमस्तका ।\n\nपत्रलेपे तथा रङ्गे द्वन्द्वमेलापके हितं ॥ १,२६.१८३ ॥\n\nसैव छिद्रान्विता नन्दगम्भीरा सारणोचिता ।\n\n<भस्ममूषा>\n\nतिलभस्म द्विरंशं तु इष्टकांशसमन्वितं ॥ १,२६.१८४ ॥\n\nभस्ममूषेति विज्ञेया तारसंशोधने हिता ।\n\n<अन्या वज्रमूषा>\n\nतुषं वस्त्रं समं दग्धं मृत्तिका चतुरंशिका ॥ १,२६.१८५ ॥\n\nकूपीपाषाणसंयुक्ता वज्रमूषा प्रकीर्तिता ।\n\n<मूषावङ्कनालकोष्ठिकोपयुक्तमृल्लक्षणम्>\n\nकृष्णा रक्ता च पीता च शुक्लवर्णा च मृत्तिका ॥ १,२६.१८६ ॥\n\nआद्या श्रेष्ठा कनिष्ठान्त्या मध्यमे मध्यमे मते ।\n\nगजाश्वानां मलं दग्ध्वा यावत्कृष्णत्वतां गतं ॥ १,२६.१८७ ॥\n\nवाशा वज्रलता पत्रं वल्मीकस्य मृदा सह ।\n\nपेषयेद्वज्रतोयेन यावच्छुक्लत्वतां गतं ॥ १,२६.१८८ ॥\n\nमर्दयेत्तेन बध्नीयाद्वङ्कनालं च कोष्ठिकां ।\n\nवल्मीकमृत्तिकालोहकिट्टश्वेताश्मनां पृथक् ॥ १,२६.१८९ ॥\n\nएकांशौ द्वौ तु दग्धस्य तुषस्य स्त्रीशिरोरुहां ।\n\nसमांशस्तत्समस्तं तु छागीदुग्धेन मर्दयेत् ॥ १,२६.१९० ॥\n\nयामद्वयं दृढं तेन कुर्यान्मूषां च सम्पुटं ।\n\nशोषयित्वा रसं क्षिप्त्वा तत्र कंसं निरोधयेत् ॥ १,२६.१९१ ॥\n\nवज्रमूषादिकं प्रोक्तं सम्यक्सूतस्य मारणे ।\n\nमोक्षक्षारस्य भागौ द्वाविष्टिककांशसंयुतौ ॥ १,२६.१९२ ॥\n\nयत्कृतौ सा तु मूषा स्यादुत्तमा तारशोधने ।\n\nरक्तवर्गेण संमिश्रा रक्तवर्गपरिप्लुता ॥ १,२६.१९३ ॥\n\nरक्तवर्गकृतालेपा समुक्ता स्वर्णकर्मसु ।\n\nशुक्लवर्गेण संमिश्रा शुक्लवर्गपरिप्लुता ॥ १,२६.१९४ ॥\n\nशुक्लवर्गकृतालेपा शुक्लशुद्धिषु शस्यते ।\n\nविड्वर्गेण तु संमिश्रा विड्वर्गेण परिप्लुता ॥ १,२६.१९५ ॥\n\nविड्वर्गेण कृतालेपा मूषा स्याद्द्रुतिजारणे ।\n\nक्षारवर्गेण संमिश्रा क्षारवर्गपरिप्लुता ॥ १,२६.१९६ ॥\n\nक्षारवर्गकृतालेपा मूषा निर्वहणे हिता ।\n\n<मूषायामावर्तनविधिः; वर्णपुट (!)>\n\nविषटङ्कणगुञ्जाभिर्मूषालेपं तु कारयेत् ॥ १,२६.१९७ ॥\n\nप्रकाशायां प्रकुर्वीत यदि वाङ्गारलेपनं ।\n\nतस्यां विन्यस्य मूषायां द्रव्यमावर्तयेद्बुधः ॥ १,२६.१९८ ॥\n\nलेपवर्णे पुटे योज्या रक्तमृत्पटुभूखगाः ।\n\n<आवर्तितद्रव्यस्वरूपम्>\n\nआवर्तमाने कनके पीता तारे सितप्रभा ॥ १,२६.१९९ ॥\n\nशुल्बे जलनिभा तीक्ष्णे शुक्लवर्णा प्रशस्यते ।\n\nयन्त्रं एवौषधीभ्यः स्याच्छ्रेष्ठं सूतस्य यन्त्रणे ॥ १,२६.२०० ॥\n\nओषधीसहितेऽप्येषां रसो यन्त्रेण बध्यते ।\n\n<कोष्ठी>\n\nसत्त्वानां पातनार्थाय पतितानां विशुद्धये ॥ १,२६.२०१ ॥\n\nकोष्ठिका विविधाकारास्तासां लक्षणमुच्यते ।\n\n<आकरकोष्ठी अङ्गारकोष्ठी वा>\n\nराजहस्तसमुत्सेधा तदर्धायामविस्तरा ॥ १,२६.२०२ ॥\n\nचतुरश्रा च कुड्येन वेष्टिता मृण्मयेन सा ।\n\nएकभित्तौ चरेद्द्वारं वितस्त्याभोगसंयुतं ॥ १,२६.२०३ ॥\n\nद्वारं सार्धवितस्त्या च संमितं सुदृढं शुभं ।\n\nदोहल्यधो विधातव्यं धमनाय यथोचितं ॥ १,२६.२०४ ॥\n\nप्रादेशप्रमिता भित्तिरुत्तराङ्गस्य चोर्ध्वतः ।\n\nद्वारं चोपरि कर्तव्यं प्रादेशप्रमितं खलु ॥ १,२६.२०५ ॥\n\nततश्चेष्टिकया रुद्ध्वा द्वारसन्धिं विलिप्य च ।\n\nशिखित्रैस्तां समापूर्य धमेद्भस्त्राद्वयेन च ॥ १,२६.२०६ ॥\n\nशिखित्राधमनद्रव्यं ऊर्ध्वद्वारेण निक्षिपेत् ।\n\nसत्त्वपातनगोलांश्च पञ्च पञ्च पुनः पुनः ॥ १,२६.२०७ ॥\n\nभवेदाकरकोष्ठीयं खराणां सत्त्वपातने ।\n\n<पातालकोष्ठी>\n\nदृढभूमौ चरेद्गर्तं वितस्त्या संमितं शुभं ॥ १,२६.२०८ ॥\n\nवर्तुलं चाथ तन्मध्ये गर्तमन्यं प्रकल्पयेत् ।\n\nचतुरङ्गुलविस्तारनिम्नत्वेन समन्वितं ॥ १,२६.२०९ ॥\n\nगर्ताद्धरणिपर्यन्तं तिर्यग्दलसमन्वितं ।\n\nकिंचित्समुन्नतं बाह्यगर्ताभिमुखनिम्नकं ॥ १,२६.२१० ॥\n\nमृच्चक्रीं पञ्चरन्ध्राढ्यां गर्भगर्तोपरि क्षिपेत् ।\n\nआपूर्य कोकिलैः कोष्ठीं प्रधमेदेकभस्त्रया ॥ १,२६.२११ ॥\n\nपातालकोष्ठिका ह्येषा मृदूनां सत्त्वपातने ।\n\nध्मानसाध्यपदार्थानां नन्दिना परिकीर्तिता ॥ १,२६.२१२ ॥\n\n<गारकोष्ठी>\n\nद्वादशाङ्गुलनिम्ना या प्रादेशप्रमिता तथा ।\n\nचतुरङ्गुलतश्चोर्ध्वं वलयेन समन्विता ॥ १,२६.२१३ ॥\n\nभूरिच्छिद्रवतीं चक्रीं वलयोपरि निक्षिपेत् ।\n\nशिखित्रांस्तत्र निक्षिप्य प्रधमेद्वङ्कनालतः ॥ १,२६.२१४ ॥\n\n<वङ्कनालम्>\n\nमूषामृद्भिः प्रकर्तव्यं अरत्निप्रमितं दृढं ।\n\nअधोमुखं च तद्वक्त्रे नालं पञ्चाङ्गुलं खलु ॥ १,२६.२१५ ॥\n\nवङ्कनालमिति प्रोक्तं दृढाध्मानाय कीर्तितं ।\n\n<गारकोष्ठी (चोन्त्.!)>\n\nगारगोष्ठीयमादिष्टा सृष्टलोहविनाशिनी ॥ १,२६.२१६ ॥\n\nकोष्ठी बन्धरसादीनां विधानाय विधीयते ।\n\nद्वादशाङ्गुलकोत्सेधा सा बुध्ना चतुरङ्गुला ॥ १,२६.२१७ ॥\n\nतिर्यक्प्रधमना या सा मृदुद्रव्यविशोधनी ।\n\nरसादिद्रव्यपाकानां प्रमाणज्ञापनं पुटं ॥ १,२६.२१८ ॥\n\nनेष्टो न्यूनाधिकः पाकः सुपाकं हितमौषधं ।\n\nलोहादेरपुनर्भावो गुणाधिक्यं तथोग्रता ॥ १,२६.२१९ ॥\n\nअनप्सु मज्जनं रेखापूर्णता पुटतो भवेत् ।\n\nपुटाद्रागो लघुत्वं च शीघ्रं व्याप्तिश्च दीपनं ॥ १,२६.२२० ॥\n\nजारितादपि सूतेन्द्राल्लोहानामधिको गुणः ।\n\nयथाश्मनि विशेद्वह्निर्बहिःस्थः पुटयोगतः ॥ १,२६.२२१ ॥\n\nचूर्णत्वाद्धि गुणावाप्तिस्तथा लोहेषु निश्चितं ।\n\nपाच्यमानौषधं क्षिप्त्वा शरावद्वयसम्पुटे ॥ १,२६.२२२ ॥\n\nरुद्ध्वा गरुण्डपचनं पुटं तदिति कथ्यते ।\n\n<महापुटम्>\n\nनिम्नविस्तरतः कुण्डे द्विहस्ते चतुरश्रके ॥ १,२६.२२३ ॥\n\nवनोत्पलसहस्रेण पूरिते पुटनौषधं ।\n\nकोष्ठ्यां रुद्धं प्रयत्नेन पिष्टिकोपरि निक्षिपेत् ॥ १,२६.२२४ ॥\n\nवनोत्पलसहस्रार्धं कोविकोपरि निक्षिपेत् ।\n\nवह्निं प्रज्वालयेत्तत्र महापुटमिदं स्मृतं ॥ १,२६.२२५ ॥\n\n<गजपुटम्>\n\nराजहस्तप्रमाणेन चतुरश्रं च निम्नकं ।\n\nपूर्णं चोपलशाठीभिः कण्ठावध्यथ विन्यसेत् ॥ १,२६.२२६ ॥\n\nविन्यसेत्कुमुदीं तत्र पुटनद्रव्यपूरितां ।\n\nपूर्वच्छगणतोऽर्धानि गरुण्डानि विनिक्षिपेत् ॥ १,२६.२२७ ॥\n\nएतद्गजपुटं प्रोक्तं महागुणविधायकं ।\n\n<वाराहपुटम्>\n\nइत्थं चारत्निके कुण्डे पुटं वाराहमुच्यते ॥ १,२६.२२८ ॥\n\n<कुक्कुटपुटम्>\n\nपुटं भूमितले यत्तद्वितस्तिद्वितयोच्छ्रयं ।\n\nतावच्च तलविस्तीर्णं तत्स्यात्कुक्कुटकं पुटं ॥ १,२६.२२९ ॥\n\n<कपोतपुटम्>\n\nयत्पुटं दीयते भूमावष्टसंख्यैर्वनोत्पलैः ।\n\nतद्बालसूतभस्मार्थं कपोतपुटमुच्यते ॥ १,२६.२३० ॥\n\n<गोर्वरपुटम्>\n\nगोष्ठान्तर्गोखुरक्षुण्णं शुष्कं चूर्णितगोमयं ।\n\nगोर्वरं तत्समादिष्टं वरिष्ठं रससाधने ॥ १,२६.२३१ ॥\n\n<गोवरपुट>\n\nगोर्वरैर्वा तुषैर्वापि पुटं यत्र प्रदीयते ।\n\nतद्गोर्वरपुटं प्रोक्तं रसभस्मप्रसिद्धये ॥ १,२६.२३२ ॥\n\n<भाण्डपुटम्>\n\nस्थूलभाण्डे तुषापूर्णे मध्ये मूषासमन्विते ।\n\nवह्निना विहिते पाके तद्भाण्डपुटमुच्यते ॥ १,२६.२३३ ॥\n\n<वालुकापुटम्>\n\nअधस्तादुपरिष्टाच्च कोविका छाद्यते खलु ।\n\nवालुकाभिः प्रतप्ताभिर्यन्त्रं तद्वालुकापुटं ॥ १,२६.२३४ ॥\n\n<भूधरपुटम्>\n\nवह्निमत्यां क्षितौ सम्यङ्निखन्याद्द्व्यङ्गुलादधः ।\n\nउपरिष्टात्पुटं यन्त्रं पुटं तद्भूधराह्वयं ॥ १,२६.२३५ ॥\n\n<लावकपुटम्>\n\nऊर्ध्वं षोडशिकामात्रैस्तुषैर्वा गोर्वरैः पुटं ।\n\nयन्त्रं तल्लावकाख्यं स्यान्मृदुद्रव्यसुसाधने ॥ १,२६.२३६ ॥\n\nअनुक्तपुटमाने तु साध्यद्रव्यबलाबलात् ।\n\nपुटं विज्ञाय दातव्यमूहापोहविचक्षणैः ॥ १,२६.२३७ ॥\n\n<कूपिकादिस्वरूपम्>\n\nकाचायोमृद्घटीनां च कूपिका चषकाणि च ।\n\nरूपिका कूपिका सिद्धा गोलं चैव करण्डकं ॥ १,२६.२३८ ॥\n\nचषकं च कठोरी च वाटिका खोरिका तथा ।\n\nकञ्चोली ग्राहिका चेति नामान्येकार्थकानि हि ॥ १,२६.२३९ ॥\n\nरसोपरसलोहानां त्रिधा संस्कारवह्नयः ।\n\nगरुण्डकाष्ठकोलीशसाधनास्ते पृथक्त्रिधा ॥ १,२६.२४० ॥\n\nगरुण्डसाधनास्तेषु पुटं कुक्कुटसंज्ञकं ।\n\nवराहपुटसंज्ञं हि गजसंज्ञं पुटे भवेत् ॥ १,२६.२४१ ॥\n\nश्रेष्ठा वनोद्भवच्छाणा मध्यमा गोष्ठसम्भवाः ।\n\nअधमा कृत्रिमं काष्ठं खदिरासनसम्भवं ॥ १,२६.२४२ ॥\n\nअथवा सारवृक्षोत्थं वितस्तिद्वयदीर्घकं ।\n\nस्थूलप्रकोष्ठमात्रं तु श्रेष्ठं सूतेन्द्रपाचने ॥ १,२६.२४३ ॥\n\nमृदुमध्यमचण्डाग्निसंज्ञं स्याद्दारुसाधनं ।\n\nअङ्गाराः खदिरोद्भूतास्त्रिफलावृक्षसम्भवाः ॥ १,२६.२४४ ॥\n\nकर्षाः सारतरूद्भूताः श्रेष्ठा धमनकर्मणि ॥ १,२६.२४५ ॥\n\nâक्, २, १\n\n<उपरसशोधनमारणविधिः>\n\nश्रीभैरवी ।\n\nदेवदेव चिदानन्द सच्चिदानन्ददायक ।\n\nत्वयैव प्रतिबुद्धास्मि पूर्वं रसविधानकं ॥ २,१.१ ॥\n\nइदानीं त्वत्प्रसादेन श्रोतुमिच्छाम्यहं प्रभो ।\n\nगन्धाद्युपरसानां च लोहानां हेमपूर्विणां ॥ २,१.२ ॥\n\nपद्मरागादिरत्नानां लक्षणं जातिमाह्वयं ।\n\nसंस्कारं च गुणान्ब्रूहि यथा जानाम्यहं प्रभो ॥ २,१.३ ॥\n\n<उपरसाः>\n\nश्रीभैरवः ।\n\nगन्धतालशिलाताप्यघनहिङ्गुलगैरिकाः ।\n\nचपलाश्मजभूनागहरिद्राश्माग्निजारकाः ॥ २,१.४ ॥\n\nखर्परीतुत्थकङ्कुष्ठगिरिसिन्दूरटङ्कणाः ।\n\nकम्पिल्लविषकासीसगौरीपाषाणभूखगाः ॥ २,१.५ ॥\n\nपोद्दारशृङ्गी सिन्दूरस्तुवरिश्च रसाञ्जनं ।\n\nनीलाञ्जनं च सौवीरं स्रोतोञ्जनं अफेनकं ॥ २,१.६ ॥\n\nपुष्पाञ्जनं शङ्खशुक्तिशम्बूकाश्च वराटकाः ।\n\nसाबुणी च नवक्षारचीनक्षाराखुमारकाः ॥ २,१.७ ॥\n\nसर्जगुग्गुलुलाक्षाश्च क्षाराश्च लवणानि च ।\n\nगोरोचनोऽम्लवेतश्च काचच्छगणवालुकाः ॥ २,१.८ ॥\n\nएते उपरसाः ख्याता रसराजस्य कर्मणि ।\n\n<द्वादश लोहाः>\n\nस्वर्णरूप्यार्ककान्ताभ्रसत्त्वं तीक्ष्णं च मुण्डकं ॥ २,१.९ ॥\n\nभुजङ्गं त्रपुसं चैव रीतिः कांस्यं च वर्तकं ।\n\nद्वादशैतानि लोहानि मण्डूरो लोहकिट्टकं ॥ २,१.१० ॥\n\n<नवरत्नानि>\n\nमाणिक्यमुक्ताफलविद्रुमाणि तार्क्ष्यं च पुष्यं भिदुरं च नीलं ।\n\nगोमेधकं चाथ विडूरकं च क्रमेण रत्नानि नवग्रहाणां ॥ २,१.११ ॥\n\n<नव उपरत्नानि>\n\nसूर्यकान्तश्चन्द्रकान्तस्तारकान्तस्तु कान्तकः ।\n\nवैक्रान्तश्च नृपावर्तः सस्यको विमला तथा ॥ २,१.१२ ॥\n\nपेरोजश्च नवैतानि ह्युपरत्नानि निर्दिशेत् ।\n\n<गन्धकःः गन्धकशुद्धिः; प्रथमः प्रकारः>\n\nउत्पत्तिलक्षणं जातिं गन्धकं शोधयेदतः ॥ २,१.१३ ॥\n\nसाज्यं भाण्डे पयः क्षिप्त्वा मुखं वस्त्रेण बन्धयेत् ।\n\nतत्पृष्ठे चूर्णितं गन्धं क्षिप्त्वा श्रावेण रोधयेत् ॥ २,१.१४ ॥\n\nभाण्डं निक्षिप्य भूम्यन्तरूर्ध्वं देयं पुटं लघु ।\n\nततः क्षीरे द्रुतं गन्धं शुद्धं योगेषु योजयेत् ॥ २,१.१५ ॥\n\n<द्वितीयः प्रकारः>\n\nकङ्गुणीसर्षपैरण्डतैलं वाथ कुसुम्भजं ।\n\nमेषीक्षीरं घृतं वाथ गोक्षीरं चारनालकं ॥ २,१.१६ ॥\n\nएतेष्वेकं तु भाण्डान्तः किंचिदूनं प्रपूरयेत् ।\n\nरुद्ध्वा वस्त्रेण तद्वक्त्रं गन्धचूर्णं तत उपरि ॥ २,१.१७ ॥\n\nलोहपात्रेण रुद्ध्वाथ पृष्ठे स्थाप्य च खर्परं ।\n\nसाग्निं उत्पलकैः पूर्णमेव द्राव्य समुद्धरेत् ॥ २,१.१८ ॥\n\nतद्धुत्तूरद्रवैः पिष्ट्वा शुष्कं द्राव्यं च पूर्ववत् ।\n\nपुनरेवं प्रकर्तव्यं सुशुद्धो गन्धको भवेत् ॥ २,१.१९ ॥\n\n<तृतीयः प्रकारः>\n\nयामैकं गन्धकं मर्द्यं बृहत्या चाजगन्धया ।\n\nभृङ्गीधुत्तूरयोर्वाथ तिलपर्ण्याश्च तद्द्रवैः ॥ २,१.२० ॥\n\nतमादाय घृतैस्तुल्यैर्लोहपात्रे क्षणं पचेत् ।\n\nबद्ध्वाग्निना द्रुतं तं वै ह्यजाक्षीरे विनिक्षिपेत् ॥ २,१.२१ ॥\n\nइत्येवं सप्तधा कुर्याच्छुद्धिमायाति गन्धकः ।\n\n<चतुर्थः प्रकारः>\n\nकरञ्जैरण्डतैलं च छागीदुग्धं च भाण्डके ॥ २,१.२२ ॥\n\nक्षिप्त्वा तस्य मुखं बद्ध्वा स्वच्छवस्त्रेण बुद्धिमान् ।\n\nगन्धकं धूर्तजैर्द्रावैर्दिनं भाव्यं विशोषयेत् ॥ २,१.२३ ॥\n\nतच्चूर्णं पूर्वभाण्डस्य वस्त्रोपरि निधापयेत् ।\n\nआच्छाद्य श्रावकेनैव पृष्ठे देयं पुटं लघु ॥ २,१.२४ ॥\n\nद्रुतं गन्धं समादाय भाव्यं धुत्तूरजैर्द्रवैः ।\n\nतद्वद्द्राव्यं पुनर्भाव्यं द्रावयेच्च पुनस्ततः ॥ २,१.२५ ॥\n\nआदाय मत्स्यपित्तेन सप्तधा भाव्यमातपे ।\n\nततः कोशातकीबीजचूर्णेन सह पेषयेत् ॥ २,१.२६ ॥\n\nभावयेद्भृङ्गजैर्द्रावैः सप्ताहमातपे खरे ।\n\nतोयेन क्षालितं शोष्यं ततो मृद्वग्निना क्षणं ॥ २,१.२७ ॥\n\nघृताक्ते लोहपात्रे तु द्रावितं ढालयेत्ततः ।\n\nभृङ्गराजद्रवान्तस्थः सम्यक्शुद्धः स जायते ॥ २,१.२८ ॥\n\n<पञ्चमः प्रकारः>\n\nगन्धकं याममात्रं वा मद्यब्राह्म्यजगन्धयोः ।\n\nभृङ्गधुत्तूरयोर्वापि तिलपर्णीरसेन वा ॥ २,१.२९ ॥\n\nतदादाय घृतोपेतं लोहपात्रे क्षणं पचेत् ।\n\nलघ्वग्निना द्रुतं तच्च मेषीक्षीरे विनिक्षिपेत् ॥ २,१.३० ॥\n\nएवं कृतं सप्तवारं शुद्धं भवति गन्धकं ।\n\n<गन्धकतैलम्; प्रथमः प्रकारः>\n\nदेवदाल्यम्लपर्णी वा नारङ्गं वाथ दाडिमं ॥ २,१.३१ ॥\n\nमातुलुङ्गं यथालाभं द्रवमेकस्य चाहरेत् ।\n\nगन्धकस्य तु पादांशं टङ्कणं द्रवसंयुतं ॥ २,१.३२ ॥\n\nआतपे त्रिदिनं शुष्कं द्रवं देयं पुनः पुनः ।\n\nधुत्तूरतुलसीकृष्णलशुनं देवदालिका ॥ २,१.३३ ॥\n\nशिग्रुमूलं काकमाची कर्पूरं शंखिनीद्वयं ।\n\nकृष्णागरु च कस्तूरी वन्ध्या कर्कोटकी समं ॥ २,१.३४ ॥\n\nमातुलुङ्गरसैः पिष्ट्वा क्षिपेदेरण्डतैलके ।\n\nअनेन लोहपात्रस्थं भावयेत्पूर्वगन्धकं ॥ २,१.३५ ॥\n\nत्रिवारं क्षौद्रतुल्यं तज्जायते गन्धवर्जितं ।\n\nइदं गन्धकतैलं स्यात्सर्वयोगेषु योजयेत् ॥ २,१.३६ ॥\n\n<द्वितीयः प्रकारः>\n\nअथवार्कस्नुहीक्षीरैर्वस्त्रं लेप्यं तु सप्तधा ।\n\nगन्धकं नवनीतेन पिष्ट्वा वस्त्रं लिपेत्तु तां ॥ २,१.३७ ॥\n\nतद्वर्तिं ज्वलितां दंशे धृतां कुर्यादधोमुखीं ।\n\nतैलं पतेदधो भाण्डे ग्राह्यं योगेषु योजयेत् ॥ २,१.३८ ॥\n\n<गन्धकसत्त्वपातनम्; प्रथमः प्रकारः>\n\nगन्धकस्तु कुबेराक्षीतैलेन चिरमर्दितः ।\n\nदृढं प्रकटमूषायां ध्मातः सत्त्वं विमुञ्चति ॥ २,१.३९ ॥\n\n<द्वितीयः प्रकारः>\n\nयद्वा भाण्डोदरे क्षिप्त्वा गन्धकं पूर्वशोधितं ।\n\nपिधाय ताम्रपात्रेण तस्मिञ्शीतोदकं क्षिपेत् ॥ २,१.४० ॥\n\nमन्दं प्रज्वाल्य तदधो वह्निमुष्णं जलं हरेत् ।\n\nएवं पुनः पुनः शीतजलमूर्ध्वं विनिक्षिपेत् ॥ २,१.४१ ॥\n\nगन्धकस्याग्नितः सत्त्वं स्वर्णाभं सर्वकार्यकृत् ।\n\nन चास्य सत्त्वं आदद्यात्सत्त्वरूपो हि गन्धकः ॥ २,१.४२ ॥\n\nइति गन्धकतत्त्वज्ञाः केचिदन्ये प्रचक्षते ।\n\n<गन्धकद्रुतिः>\n\nयद्वा संचूर्णितं गन्धं कटुतैलसमन्वितं ॥ २,१.४३ ॥\n\nवस्त्रे निक्षिप्य तद्वस्त्रं कारयेद्वर्तिकां दृढां ।\n\nततः सूत्रेण संवेष्ट्य गोघृतेन परिप्लुतां ॥ २,१.४४ ॥\n\nसंदंशेनोद्धृतं कृत्वा वर्तिं चाधः प्रदीपयेत् ।\n\nपक्वाम्रफलसम्भूतरसवर्णा भवेद्द्रुतिः ॥ २,१.४५ ॥\n\n<गन्धकस्य गुणाः>\n\nगन्धकः कटुकः पाके वीर्योष्णो विमलः सरः ।\n\nविसर्पकुष्ठकण्डूतिक्रिमिगुल्मक्षयापहः ॥ २,१.४६ ॥\n\nअक्षिरोगप्रशमनो वृष्यो विषगदार्तिजित् ।\n\nसर्वसिद्धिप्रदो बल्यस्त्रिदोषघ्नो रसायनः ॥ २,१.४७ ॥\n\n<हरितालम्>\n\nहरितालं च गोदन्ती तालकं नटमण्डनं ।\n\nगिरिजाललितं पीतं अतिगन्धं बिडालकं ॥ २,१.४८ ॥\n\n<हरितालभेदाः>\n\nहरितालं द्विधा प्रोक्तं पत्राख्यं पिण्डसंज्ञकं ।\n\n<पत्त्रतालकःः फ्य्स्. प्रोपेर्तिएस्>\n\nस्वर्णवर्णं गुरु स्निग्धं तनुपत्त्रं च भासुरं ॥ २,१.४९ ॥\n\nतत्पत्त्रतालकं प्रोक्तं बहुपत्रं रसायनं ।\n\n<पिण्डतालकःः फ्य्स्. प्रोपेर्तिएस्>\n\nनिष्पत्रं पिण्डसदृशं स्वल्पसत्त्वं तथा गुरु ॥ २,१.५० ॥\n\nस्त्रीपुष्पहरणं तत्तु गुणाल्पं पिण्डतालकं ।\n\n<अशुद्धहरितालसेवने दोषाः>\n\nवातश्लेष्मप्रमेहादिकरं आयुर्निबर्हणं ॥ २,१.५१ ॥\n\nतापस्फोटाङ्गसंकोचं हरितालमशोधितं ।\n\n<हरितालशुद्धिः; प्रथमः प्रकारः>\n\nतालकं कणशः कृत्वा दशांशेन तु टङ्कणं ॥ २,१.५२ ॥\n\nजम्बीरोत्थद्रवैः क्षाल्यं काञ्जिकैः क्षालयेत्पुनः ।\n\nवस्त्रे चतुर्गुणे बद्ध्वा डोलायन्त्रे दिनं पचेत् ॥ २,१.५३ ॥\n\nसचूर्णेनारनालेन दिनं कूष्माण्डजै रसैः ।\n\nस्वेद्यं वा शाल्मलीतोयैस्तालकं शुद्धिमाप्नुयात् ॥ २,१.५४ ॥\n\n<द्वितीयः प्रकारः>\n\nमधुतुल्ये घनीभूते कषाये ब्रह्ममूलजे ।\n\nत्रिवारं तालकं भाव्यं पिष्ट्वा मूत्रेऽथ माहिषे ॥ २,१.५५ ॥\n\nउत्पलैर्दशभिर्देयं पुटं कुर्यात्पुनः पुनः ।\n\nएवं द्वादशधा पाच्यं शुद्धं योगेषु योजयेत् ॥ २,१.५६ ॥\n\n<तृतीयः प्रकारः>\n\nतालकं पोट्टलं बद्ध्वा सचूर्णे काञ्जिके पचेत् ।\n\nदोलायन्त्रेण यामैकं ततः कूष्माण्डजे रसे ॥ २,१.५७ ॥\n\nतिलतैले पचेद्यामं यामं च त्रिफलाजले ।\n\nएवं यन्त्रे चतुर्यामं पाच्यं शुध्यति तालकं ॥ २,१.५८ ॥\n\n<तालकसत्त्वपातनम्; प्रथमः प्रकारः>\n\nलाक्षा राजी तिलाः शिग्रु टङ्कणं लवणं गुडं ।\n\nतालकार्घ्येण संमर्द्य छिद्रमूषां निरोधयेत् ॥ २,१.५९ ॥\n\nपुटेत्पातालयन्त्रेण सत्त्वं पतति निश्चयं ।\n\n<द्वितीयः प्रकारः>\n\nतालकं मर्दयेद्दुग्धैः सर्पाक्ष्या वा कषायकैः ॥ २,१.६० ॥\n\nपूर्ववज्जनयेत्सत्त्वं छिद्रमूषानिरोधितं ।\n\n<तृतीयः प्रकारः>\n\nलाक्षा राजी गुडं शिग्रु टङ्कणं लवणं तिलाः ॥ २,१.६१ ॥\n\nएभिस्तुल्यं सत्त्वतालं मर्दयेद्रविदुग्धकैः ।\n\nदिनं वा वज्रिणीदुग्धैः कूश्माण्डस्य द्रवैश्च वा ॥ २,१.६२ ॥\n\nतेन कल्केन लिप्त्वान्तश्छिद्रमूषां निरोधयेत् ।\n\nपुटाद्वा धमनात्सत्त्वं ग्राह्यं पातालयन्त्रके ॥ २,१.६३ ॥\n\n<चतुर्थः प्रकारः>\n\nतालकादष्टमांशेन देयं सूतं च टङ्कणं ।\n\nकूश्माण्डस्य रसैः स्नुह्याः क्षीरैर्मर्द्याद्दिनत्रयं ॥ २,१.६४ ॥\n\nतद्गोलं छिद्रमूषायां ग्राह्यं सत्त्वं च पूर्ववत् ।\n\n<पञ्चमः प्रकारः>\n\nभागाः षोडश तालस्य विषपारदटङ्कणाः ॥ २,१.६५ ॥\n\nश्वेताभ्रवङ्गयोश्चूर्णं प्रतिभागं विमिश्रयेत् ।\n\nसमं स्नुह्यर्कपयसा मर्दयेद्दिवसद्वयं ॥ २,१.६६ ॥\n\nतद्गोलं काचकुप्यन्तः क्षिप्त्वा तां काचकूपिकां ।\n\nसर्वतोऽङ्गुलमानेन लिम्पेद्वस्त्रे मृदा दृढं ॥ २,१.६७ ॥\n\nशुष्कां तां वालुकायन्त्रे शनैर्मन्दाग्निना पचेत् ।\n\nशुष्के द्रवे निरुध्याथ सम्यङ्मृल्लवणैर्मुखं ॥ २,१.६८ ॥\n\nचण्डाग्निना पचेद्यावत्तावद्द्वादशयामकं ।\n\nस्वाङ्गशीतं समुद्धृत्य भित्त्वा कूपीं समाहरेत् ॥ २,१.६९ ॥\n\nऊर्ध्वलग्नं तालसत्त्वं स्फटिकोपलसन्निभं ।\n\n<षष्ठः प्रकारः>\n\nभावितं स्नुक्पयः सिक्तं स्नुहीद्रावैर्द्विसप्तधा ॥ २,१.७० ॥\n\nतिलसर्षपशिग्रूणि लवणं मित्रपञ्चकं ।\n\nएभिस्तुल्यं शुद्धतालं दिनमेकं विमर्दयेत् ॥ २,१.७१ ॥\n\nभूधरे छिद्रमूषान्तर्ध्मातं सत्त्वं विमुञ्चति ।\n\n<तालकस्य गुणाः>\n\nतालकं शोधितं श्रेष्ठं कुष्ठमृत्युजरापहं ॥ २,१.७२ ॥\n\nसौभाग्यसौगन्ध्यकरं परमायुर्विवर्धनं ।\n\n<मनःशिला>\n\nमनःशिला स्यात्कुनटी नागास्या रक्तगन्धकः ॥ २,१.७३ ॥\n\nनेपालिका नागजिह्वा कल्याणी सप्तनामका ।\n\n<मनःशिलाभेदाः>\n\nमनःशिला त्रिधा प्रोक्ता श्यामाङ्गी कणवीरका ॥ २,१.७४ ॥\n\nखण्डाख्या चैव तद्रूपं विविच्य परिकल्प्यते ।\n\nश्यामा रक्ता खराङ्गा च भाराढ्या श्यामिका मता ॥ २,१.७५ ॥\n\nतेजस्विनी च निर्भारा ताम्राभा कणवीरका ।\n\nचूर्णीभूतातिरक्ताङ्गी सभारा खण्डपूर्विका ॥ २,१.७६ ॥\n\nउत्तरोक्ता गुणैः श्रेष्ठा भूरिसत्त्वा प्रकीर्तिता ।\n\n<अशुद्धमनःशिलासेवायां दोषाः>\n\nअश्मरीं मूत्रकृच्छ्रं च मन्दाग्निं मलबद्धतां ॥ २,१.७७ ॥\n\nकरोति कुष्ठं तापं च शुद्धिहीना मनःशिला ।\n\n<मनःशिलाशुद्धिः>\n\nअजामूत्रैस्त्र्यहं पच्याद्दोलायन्त्रे मनःशिलां ॥ २,१.७८ ॥\n\nसप्तधा दध्यजापित्तैर्घर्मे ताप्यं विशुद्धये ।\n\nजीवन्तीभृङ्गराड्रक्तागस्त्यद्रावैर्मनःशिलां ॥ २,१.७९ ॥\n\nदोलायन्त्रे पचेद्यामं यामं छागोत्थमूत्रकैः ।\n\nक्षालयेदारनालेन सर्वयोगेषु योजयेत् ॥ २,१.८० ॥\n\nअगस्त्यस्य रसे भाव्या सप्ताहाच्छोधिता शिला ।\n\n<मनःशिलासत्त्वपातनम्; प्रथमः प्रकारः>\n\nतालवच्च शिलासत्त्वं पातनं शोधनं तथा ॥ २,१.८१ ॥\n\nगोमांसैर्मातुलुङ्गाम्लैर्दिनं भाव्या मनःशिला ।\n\nतां रक्तपीतपुष्पाणां रसैः पीतैश्च भावयेत् ॥ २,१.८२ ॥\n\nदिनान्ते मर्दयेद्यामं मित्रपञ्चकसंयुतं ।\n\nगुलिकां काचकूप्यन्तः क्षिप्त्वा तां काचकूपिकां ॥ २,१.८३ ॥\n\nसर्वतोऽङ्गुलमानेन लिम्पेद्वस्त्रमृदा दृढं ।\n\nशुष्कां तां वालुकायन्त्रे शनैर्मन्दाग्निना पचेत् ॥ २,१.८४ ॥\n\nशुष्के द्रवे निरुध्याथ सम्यङ्मृल्लवणैर्मुखं ।\n\nचण्डाग्निना पचेद्यावत्तावद्द्वादशयामकं ॥ २,१.८५ ॥\n\nस्वाङ्गशीतं समुद्धृत्य भित्त्वा कूपीं समाहरेत् ।\n\nऊर्ध्वलग्नं शिलासत्त्वं बालार्कसदृशोपमं ॥ २,१.८६ ॥\n\n<द्वितीयः प्रकारः>\n\nअगस्त्यशिग्रुजैस्तोयैस्त्र्यहं भाव्या मनःशिला ।\n\nतालकौषधयोगेन सत्त्वं हेमनिभं भवेत् ॥ २,१.८७ ॥\n\n<मनःशिलाया गुणाः>\n\nमनःशिला कटूष्णा च सतिक्ता कफवातजित् ।\n\nकण्डूतिक्षयकासघ्नी विषभूताग्निमान्द्यहृत् ॥ २,१.८८ ॥\n\n<माक्षिकम्>\n\nमाक्षिकं मधुधातु स्यान्माक्षीकं हेममाक्षिकं ।\n\nताप्यं च तापिजं तार्क्ष्यं तापीदेशसमुद्भवं ॥ २,१.८९ ॥\n\n<माक्षिकभेदाः>\n\nमाक्षीकं द्विविधं हेममाक्षिकं तारमाक्षिकं ।\n\nतत्राद्यं माक्षिकं कान्यकुब्जोत्थं स्वर्णसन्निभं ॥ २,१.९० ॥\n\nतपतीतीरसम्भूतं पञ्चवर्णं सुवर्णवत् ।\n\nपाषाणबहलः प्रोक्तस्ताप्याख्योऽसौ गुणात्मकः ॥ २,१.९१ ॥\n\nसुवर्णाकारभेदाच्च प्रत्येकं तत्पुनस्त्रिधा ।\n\nकादम्बं कारवेल्लाख्यं तण्डुलीयकसंज्ञकं ॥ २,१.९२ ॥\n\n<अशुद्धमाक्षिकसेवने दोषाः>\n\nप्राणविष्टम्भदौर्बल्यवह्निसादाक्षिरोगकृत् ।\n\nमाक्षिकं मारयत्येव शुद्धिहीनं सुरार्चिते ॥ २,१.९३ ॥\n\n<माक्षिकशुद्धिः; प्रथमः प्रकारः>\n\nमाक्षिकं नरमूत्रेण क्वाथैः कौलुत्थकोद्भवैः ।\n\nवेतसेनाम्लवर्गेण टङ्कणेन कटुत्रिकैः ॥ २,१.९४ ॥\n\nडोलायन्त्रे दिनं पाच्यं सूरणस्यैव मध्यगं ।\n\nदिनं रम्भाद्रवैः पच्यादुद्धृतं पेषयेद्घृतैः ॥ २,१.९५ ॥\n\nएरण्डतैलसंयुक्तैः पुटे पच्यन्विशोधयेत् ।\n\n<द्वितीयः प्रकारः>\n\nमाक्षिकस्य त्रयो भागा भागैकं टङ्कणस्य च ॥ २,१.९६ ॥\n\nमातुलुङ्गद्रवैर्वाथ जम्बीरोत्थद्रवैः पचेत् ।\n\nलोहपात्रे पचेत्तावद्यावत्पात्रं सुलोहितं ॥ २,१.९७ ॥\n\nताम्रवर्णमयो वापि तावच्छुध्यति माक्षिकं ।\n\n<तृतीयः प्रकारः>\n\nअगस्तिपुष्पनिर्यासैः शिग्रुमूलं निघर्षयेत् ॥ २,१.९८ ॥\n\nद्रवैः पाषाणभेद्याश्च पेष्यं एभिश्च माक्षिकं ।\n\nतद्वटीं चाथ मूषायां दशभिरुत्पलैः पुटेत् ॥ २,१.९९ ॥\n\nपुनः पुनश्च पिष्ट्वाथ पुटैः षड्भिर्विशुध्यति ।\n\n<चतुर्थः प्रकारः>\n\nक्षौद्रक्षीरारनालाश्च अष्टभागाः पृथक्पृथक् ॥ २,१.१०० ॥\n\nगव्यं तक्रं चतुर्भागं भागः कौलुत्थजो रसः ।\n\nसर्वं सम्पूरयेद्भाण्डे भागैकं माक्षिकं पचेत् ॥ २,१.१०१ ॥\n\nडोलायन्त्रेण मृद्वग्नौ याममात्रं पुनः पचेत् ।\n\nउद्धृत्य मातुलुङ्गाम्लैः पिष्ट्वा दशभिरुत्पलैः ॥ २,१.१०२ ॥\n\nपुटे पुनः पुनः कुर्यादेवं द्वादशवासरं ।\n\nशुद्धं भवति माक्षीकं सर्वयोगेषु योजयेत् ॥ २,१.१०३ ॥\n\n<पञ्चमः प्रकारः>\n\nमाक्षिकं कणशः कृत्वा जालिनीमेघनादयोः ।\n\nपिण्डे निक्षिप्य विपचेद्दोलायन्त्रे कुलुत्थजे ॥ २,१.१०४ ॥\n\nक्वाथे तच्छुद्धतां याति प्रशस्तं लोहमारणे ।\n\n<षष्ठः प्रकारः>\n\nतैले तक्रे गवां मूत्रे कौलुत्थे वाम्लकाञ्जिके ॥ २,१.१०५ ॥\n\nमाक्षिकं शोधयेत्प्राज्ञो गिरिदोषनिवृत्तये ।\n\n<सप्तमः प्रकारः>\n\nकुलुत्थकोद्रवक्वाथनरमूत्राम्लवेतसैः ॥ २,१.१०६ ॥\n\nटङ्कणेनाम्लवर्गेण कटुकत्रितयेन वा ।\n\nडोलायन्त्रे दिनं पाच्यं सूरणकन्दमध्यगं ॥ २,१.१०७ ॥\n\nदिनं रम्भाद्रवैः पाच्यं ध्मातमुद्धृत्य पेषितं ।\n\nएरण्डतैलसर्पिर्भ्यां पुटैः शुध्यति माक्षिकं ॥ २,१.१०८ ॥\n\n<अष्टमः प्रकारः>\n\nसुवर्णवर्णविमलं ताप्यं वा कणशः कृतं ।\n\nपुनर्नवायाः कल्कस्थं कौलुत्थे स्वेदयेद्रसे ॥ २,१.१०९ ॥\n\nसैन्धवैर्बीजपूराक्तैर्युक्तं वा पोट्टलीकृतं ।\n\nडोलायन्त्रे दिनं स्वेद्यं शुद्धिमायाति निश्चितं ॥ २,१.११० ॥\n\n<माक्षिकसत्त्वपातनविधिः; प्रथमः प्रकारः>\n\nगोदुग्धैश्च स्नुहीक्षीरैर्भाव्यमेरण्डतैलकैः ।\n\nमाक्षिकं दिनमेकं तु मर्दितं वटकीकृतं ॥ २,१.१११ ॥\n\nअभ्रवद्धमने सत्वं सस्यकस्याप्ययं विधिः ।\n\n<द्वितीयः प्रकारः>\n\nदोलायन्त्रे सारनाले माक्षिकं स्वेदयेद्दिनं ॥ २,१.११२ ॥\n\nचूर्णितं मधुसर्पिर्भ्यां लोहपात्रे पचेद्दिनं ।\n\nआदाय भावयेद्घर्मे वज्रीक्षीरैर्दिनावधि ॥ २,१.११३ ॥\n\nगृहधूमैर्घृतैः क्षौद्रैः संयुक्तैर्मर्दयेद्दिनं ।\n\nअन्धमूषागतं ध्मातं सत्त्वं गुञ्जानिभं भवेत् ॥ २,१.११४ ॥\n\n<तृतीयः प्रकारः>\n\nकदलीकन्दतोयेन माक्षिकं शतधातपे ।\n\nभावितं पाचयेद्यामं साज्यैर्वातारितैलकैः ॥ २,१.११५ ॥\n\nपूर्ववद्धमनात्सत्त्वं इन्द्रगोपसमं भवेत् ।\n\n<चतुर्थः प्रकारः>\n\nस्नुह्यर्कपयसा स्तन्यैर्माक्षिकं मर्दयेद्दिनं ॥ २,१.११६ ॥\n\nकङ्कुष्ठं टङ्कणं चैव प्रतिपादांशमिश्रितं ।\n\nमूकमूषागतं ध्मातं सत्वं मणिनिभं भवेत् ॥ २,१.११७ ॥\n\n<पञ्चमः प्रकारः>\n\nकदलीकन्दतुलसीजम्बीराणां द्रवैः क्रमात् ।\n\nभावयेन्माक्षिकं श्लक्ष्णं प्रतिद्रावेण सप्तधा ॥ २,१.११८ ॥\n\nरुद्ध्वा ध्माते पतेत्सत्त्वं शुकतुण्डनिभं शुभं ।\n\n<षष्ठः प्रकारः>\n\nमूत्रवर्गाम्लवर्गाभ्यां द्विसप्ताहं विभावयेत् ॥ २,१.११९ ॥\n\nमाक्षीकं तीव्रघर्मेण दिनमम्लैश्च मर्दयेत् ।\n\nमित्रपञ्चकसंयुक्तं वटीकृत्य धमेद्दृढं ॥ २,१.१२० ॥\n\nव्योमवद्वङ्कनालेन सत्त्वं शुल्बनिभं भवेत् ।\n\n<सप्तमः प्रकारः>\n\nस्नुहीक्षीरैर्गवां क्षीरैर्भाव्यं एरण्डतैलकैः ॥ २,१.१२१ ॥\n\nमाक्षिकं पञ्चमित्राक्तं सप्ताहान्ते वटीकृतं ।\n\nपूर्ववद्विधमेत्तेन सत्त्वं लाक्षानिभं भवेत् ॥ २,१.१२२ ॥\n\n<अष्टमः प्रकारः>\n\nस्तन्यैः कङ्कुष्ठकैश्चैव कदलीतोयसंयुतैः ।\n\nमित्रपञ्चकसंयुक्तैर्माक्षिकं दिनसप्तकं ॥ २,१.१२३ ॥\n\nभावितं मर्दयेद्यामं दिनं वातारितैलकैः ।\n\nमृद्वग्निना पचेत्तावद्यावद्द्रवति गोलकं ॥ २,१.१२४ ॥\n\nसत्त्वं किंशुकपुष्पाभं व्योमवद्धमनाद्भवेत् ।\n\nविमलानां च सर्वेषां सस्यकस्याप्ययं विधिः ॥ २,१.१२५ ॥\n\n<नवमः प्रकारः>\n\nसंचूर्ण्य माक्षिकं शुद्धं मर्द्यमम्लेन केनचित् ।\n\nक्षालयेदारनालेन ह्यधःस्थं स्वर्णचूर्णवत् ॥ २,१.१२६ ॥\n\nजारयेत्तत्समाहृत्य धमेत्सत्त्वं विमुञ्चति ।\n\nयोजयेद्वापने चेदं बीजानां यत्र यत्र वै ॥ २,१.१२७ ॥\n\n<दशमः प्रकारः>\n\nकदलीपत्रजैर्नीरैर्माक्षिकं भावयेद्द्रुतं ।\n\nगन्धर्वतैलमध्वाज्यैः पक्वमेकदिनं ततः ॥ २,१.१२८ ॥\n\nतत्ताप्यं वज्रमूषायां पक्वायां निक्षिपेत्ततः ।\n\nलोहसंधानकरणं तत्समं तत्र निक्षिपेत् ॥ २,१.१२९ ॥\n\nदृढं प्रमूकमूषायां कोष्ठिकायां निवेशयेत् ।\n\nअङ्गारैः खदिरोद्भूतैर्धमेद्भस्त्राद्वयेन वै ॥ २,१.१३० ॥\n\nवङ्कनालयुजा सत्त्वं ताप्यस्य पतति ध्रुवं ।\n\n<एकादशः प्रकारः>\n\nमाणिवन्ध्यं वैष्णवं च गृह्णीयात्समभागतः ॥ २,१.१३१ ॥\n\nफलपूररसैः पिष्ट्वा सम्पुटे सुदृढं क्षिपेत् ।\n\nसम्यग्लिप्त्वा वनोद्भूतैश्छाणकैः पुटयेत्ततः ॥ २,१.१३२ ॥\n\nकुकुप्तोत्थं तदाकृष्यं स्वांगशीतं प्रमर्दयेत् ।\n\nफलपूररसैः पक्वैर्मर्दयित्वाथ पूर्ववत् ॥ २,१.१३३ ॥\n\nपुटनं छगणेनैव तावत्कुर्याद्विचक्षणः ।\n\nयावत्तत्पुटितं कल्कं फलपूराम्लमर्दितं ॥ २,१.१३४ ॥\n\nशाणोत्तेजितनिस्त्रिंशलिप्तं तत्ताम्रतां इयात् ।\n\nइत्थं शुद्धं च गरुडं टङ्कणं नीरजं रसं ॥ २,१.१३५ ॥\n\nघृतेन मधुना युक्तं सगुडं गुञ्जया समं ।\n\nप्राग्वन्मूषागतं कृत्वा धमेत्तत्खदिराग्निना ॥ २,१.१३६ ॥\n\nमृदुसत्त्वं नागसमं इन्द्रगोपकसन्निभं ।\n\nपतत्येव न संदेहः सर्वज्ञवचनं तथा ॥ २,१.१३७ ॥\n\nशुक्लदीप्तिरशब्दश्च यदा वैश्वानरो भवेत् ।\n\nतदा तु सत्त्वं पतितं जानीयान्नान्यथा क्वचित् ॥ २,१.१३८ ॥\n\n<माक्षिकस्य गुणाः>\n\nकषायतिक्तमधुरं कटुकं माक्षिकद्वयं ।\n\nउष्णं रसायनं कुष्ठशोषहिध्मावमिप्रणुत् ॥ २,१.१३९ ॥\n\nमाक्षीकधातुः सकलामयघ्नः प्राणो रसेन्द्रस्य परं हि वृष्यः ।\n\nदुर्मेललोहद्वयमेलकश्च गुणोत्तरः पूर्वरसायनाग्र्यः ॥ २,१.१४० ॥\n\n<अभ्रकम्>\n\nउत्पत्त्यादि घनस्यादौ कथितं तद्रसायने ।\n\nअधुना सम्प्रवक्ष्यामि तत्क्रियास्तद्गुणानपि ॥ २,१.१४१ ॥\n\n<अभ्रकभस्मविधिः; प्रथमः प्रकारः>\n\nधान्याभ्रकं मेघनादद्रवैः संमर्दयेद्दिनं ।\n\nशतांशं टङ्कणं दत्त्वा ततो गजपुटे पचेत् ॥ २,१.१४२ ॥\n\nमुस्तासूरणवर्षाभूरसैर्व्यस्तैः पुटं त्रिधा ।\n\nकासमर्दरसैः पञ्च वरागोमूत्रकैरपि ॥ २,१.१४३ ॥\n\nन्यग्रोधस्य जटाक्वाथैर्मर्द्यं दशपुटं पुनः ।\n\nषट्च जम्बीरनीरेण गोक्षीरेण पुटत्रयं ॥ २,१.१४४ ॥\n\nपेषणं घर्मपाकं च स्थालीपाकं पुटं क्रमात् ।\n\nकुर्याच्चत्वारि कर्माणि टङ्कणं च पुटे पुटे ॥ २,१.१४५ ॥\n\nनिश्चन्द्रं जायते ह्यभ्रं सर्वयोगेषु योजयेत् ।\n\nअयं सामान्यसंस्कारो विशेषस्तु निगद्यते ॥ २,१.१४६ ॥\n\n<भस्मीकरणे विशिष्टसंस्कारः>\n\nनिश्चन्द्रकं मृतव्योम सामान्यसंस्कृतं ।\n\nतत्तद्रोगहरद्रव्यक्वाथैः पिष्ट्वा पुटे पचेत् ॥ २,१.१४७ ॥\n\nयन्त्रैस्त्रिः सप्तधा कुर्यात्तत्तद्रोगहरं भवेत् ।\n\nअयं विशेषसंस्कारस्तत्तद्रोगहरो भवेत् ॥ २,१.१४८ ॥\n\nपूर्वाह्ने पेषणं कार्यं मध्याह्ने घर्मपाचनं ।\n\nसायाह्ने स्थालिकापाकं कुर्याद्रात्रौ पुटं क्रमात् ॥ २,१.१४९ ॥\n\nसंस्कारः पञ्चधा प्रोक्तो घनस्य परमेश्वरि ।\n\nधान्याभ्रकरणं सत्त्वपातनं निर्मलक्रिया ॥ २,१.१५० ॥\n\nसुमृतीकरणं चैव त्वमृतीकरणं तथा ।\n\nमारणे घनसत्त्वस्य घनपत्रस्य मारणे ॥ २,१.१५१ ॥\n\nक्रमाच्छ्रेष्ठतमौ प्रोक्तौ शस्तौ दरदटङ्कणौ ।\n\n<द्वितीयः प्रकारः>\n\nमुस्ताक्वाथेन धान्याभ्रं पञ्चविंशत्पुटे पचेत् ॥ २,१.१५२ ॥\n\nगोमूत्रैश्च तथा क्वाथैस्त्रिफलायाः सुरेश्वरि ।\n\nकासमर्दद्रवैरेकं गोक्षीरेण पुटं त्रिधा ॥ २,१.१५३ ॥\n\nनिश्चन्द्रं जायते ह्यभ्रं सर्वयोगेषु योजयेत् ।\n\nविशेषसंस्कारयुतं तत्तद्रोगहरं भवेत् ॥ २,१.१५४ ॥\n\n<तृतीयः प्रकारः>\n\nधान्याभ्रकस्य भागैकं भागौ द्वौ टङ्कणस्य च ।\n\nपिष्ट्वा तदन्धमूषायां रुद्ध्वा तीव्राग्निना धमेत् ॥ २,१.१५५ ॥\n\nस्वभावशीतलं चूर्णं सर्वयोगेषु योजयेत् ।\n\nविशेषसंस्कारयुतं तत्तद्रोगहरं भवेत् ॥ २,१.१५६ ॥\n\n<चतुर्थः प्रकारः>\n\nधान्याभ्रं मर्दयेदम्लैर्घर्मे संस्थापयेत्ततः ।\n\nपुटं कुर्यात्ततोऽम्लेन सेचनं मर्दनं पुनः ॥ २,१.१५७ ॥\n\nविंशद्वारं ततो दुग्धे पुटनिस्तब्धं अभ्रकं ।\n\nक्षिपेत्तं मर्दयेद्दुग्धैर्दुग्धे क्षिप्त्वातपे न्यसेत् ॥ २,१.१५८ ॥\n\nपुटं त्रिः सप्तवाराणि कुर्यादेवं पुनः पुनः ।\n\nतण्डुलं वज्रवल्ली च तालमूली पुनर्नवा ॥ २,१.१५९ ॥\n\nशार्ङ्गेरी मरिचं चैव बला च पयसा सह ।\n\nपूर्वाभ्रं पेषयेदेतैः प्रत्येकैश्च त्र्यहं त्र्यहं ॥ २,१.१६० ॥\n\nक्षिप्त्वातपे पुटे पच्यात्प्रत्येकेन पुनः पुनः ।\n\nएवं निश्चन्द्रकं व्योम कज्जलाभं मृतं भवेत् ॥ २,१.१६१ ॥\n\n<पञ्चमः प्रकारः>\n\nधान्याभ्रकस्य शुष्कस्य दशांशं मरिचं क्षिपेत् ।\n\nपेषयेदम्लवर्गेण अम्लैर्भाव्यं दिनत्रयं ॥ २,१.१६२ ॥\n\nतच्छुष्कं सम्पुटे धाम्यं खदिराङ्गारकैर्दृढं ।\n\nऊर्ध्वपात्रे निवार्याथ सिञ्चेदम्लेन केन तं ॥ २,१.१६३ ॥\n\nधान्यं तत्रैव षड्वारमम्लैः सिञ्च्यात्पुनः पुनः ।\n\nअगस्त्यशिग्रुवर्षाभूमूलपत्रभवै रसैः ॥ २,१.१६४ ॥\n\nपिष्ट्वाभ्रं सेचयेत्तेन षड्धा धाम्यं च सेचयेत् ।\n\nसितामध्वाज्यगोक्षीरैस्तद्धौतं पेष्यमभ्रकं ॥ २,१.१६५ ॥\n\nरुद्ध्वा षड्भिः पुटैः पाच्यं पिष्ट्वा चैव पुनः पुनः ।\n\nमत्स्याक्ष्याश्चैकवीराया द्रवैः पिष्ट्वा त्रिधा पचेत् ॥ २,१.१६६ ॥\n\nएवं गजपुटैः पाच्यं निश्चन्द्रमयतेऽभ्रकं ।\n\nपत्त्राभ्रकस्य सिन्दूरं सर्वयोगेषु योजयेत् ॥ २,१.१६७ ॥\n\n<षष्ठः प्रकारः>\n\nधान्याभ्रं मर्दयेद्यामं मत्स्याक्षीस्वरसैस्ततः ।\n\nपचेद्गजपुटैरेवं सप्तधा तुलसीरसैः ॥ २,१.१६८ ॥\n\nकोकिलाक्षरसैः सप्त कुमारीस्वरसैस्तथा ।\n\nश्वेतदूर्वारसैस्तद्वद्व्याघ्रीकन्दरसैस्तथा ॥ २,१.१६९ ॥\n\nपुनर्नवारसैः सप्त तद्वत्पञ्चामृतैस्ततः ।\n\nनिश्चन्द्रं जायते ह्यभ्रं सर्वयोगेषु योजयेत् ॥ २,१.१७० ॥\n\n<सप्तमः प्रकारः>\n\nधान्याभ्रं टङ्कणं तुल्यं गोमूत्रैस्तुलसीद्रवैः ।\n\nवाकुच्या सूरणैर्नाल्या दिनं पिष्ट्वा पुटे पचेत् ॥ २,१.१७१ ॥\n\nद्रवैः पुनः पुनः पिष्ट्वा दिनान्तेषु पुटे पचेत् ॥ २,१.१७२ ॥\n\nरुद्ध्वा रुद्ध्वा पुटैस्त्वेवं निश्चन्द्रं चाभ्रकं भवेत् ।\n\n<अष्टमः प्रकारः>\n\nपिष्ट्वा साम्लारनालेन पेटालीमूलजत्वचं ॥ २,१.१७३ ॥\n\nतद्द्रवैर्मर्दयेदभ्रं दिनं गजपुटे पचेत् ।\n\nएवं सप्तपुटं कार्यं दध्ना च पुटसप्तकं ॥ २,१.१७४ ॥\n\nयवचिञ्चाद्रवैस्तद्वन्निश्चन्द्रं जायतेऽभ्रकं ।\n\n<नवमः प्रकारः>\n\nधान्याभ्रकं रविक्षीरै रविमूलद्रवैश्च वा ॥ २,१.१७५ ॥\n\nमर्द्यं मर्द्यं पुटे पच्यात्सप्तधा म्रियते ध्रुवं ।\n\n<दशमः प्रकारः>\n\nधान्याभ्रकं तुषाम्लान्तरातपे स्थापयेद्दिनं ॥ २,१.१७६ ॥\n\nयामं मर्द्यं तु तद्गोलं रुद्ध्वा गजपुटे पचेत् ।\n\nएवं कार्पासतोयान्तः स्थाप्यं पाच्यं पुटे पचेत् ॥ २,१.१७७ ॥\n\nएवं गोक्षीरमध्यस्थं स्थाप्यं पेष्यं पुटे पचेत् ।\n\nपश्चादम्लैश्च गोक्षीरैः कार्पासैश्च पुनः पुनः ॥ २,१.१७८ ॥\n\nघर्मपाकं मर्दनं च स्थालीपाकं पुटं क्रमात् ।\n\nएकविंशत्पुटे प्राप्ते निश्चन्द्रं जायतेऽभ्रकं ॥ २,१.१७९ ॥\n\nसर्वेषां घातिताभ्राणां अमृतीकरणे विधिः ।\n\n<अभ्रकस्य गुणाः>\n\nअभ्रकं गगनं भृङ्गं बहुपुत्रं उमाभवं ॥ २,१.१८० ॥\n\nपत्राभ्रकस्य सिन्दूरममृतं परमं हितं ।\n\nत्रिदोषघ्नं बलकरं वृष्यमारोग्यदं शुचि ॥ २,१.१८१ ॥\n\nसर्वरोगहरं सौम्यं विषघ्नं च रसायनं ।\n\n<चिन्नबरःः स्य्नोन्य्म्स्>\n\nहिङ्गुलो दरदं चूर्णपारदश्च रसोद्भवः ॥ २,१.१८२ ॥\n\nरसगर्भः सुरङ्गश्च लोहघ्नः सिद्धिपारदः ।\n\n<चिन्नबरःः सुब्त्य्पेस्>\n\nहिङ्गुलस्त्रिविधो ज्ञेयश्चर्मारः शुकतुण्डकः ॥ २,१.१८३ ॥\n\nहंसपादश्च तत्राद्यं तारकर्मणि योजयेत् ।\n\nअधमं तं विजानीयाच्छुकतुण्डं च मध्यमं ॥ २,१.१८४ ॥\n\nहेमतारक्रियामार्गे योजयेत्परमेश्वरि ।\n\nहंसपादो महाश्रेष्ठः सर्वकर्मकरो हि सः ॥ २,१.१८५ ॥\n\nतस्य सत्त्वं सूत एव दरदस्य त्रिभेदतः ।\n\n<शुकतुण्डःः फ्य्स्. प्रोपेर्तिएस्>\n\nहेमकिट्टस्य सदृशस्तद्रूपस्तीक्ष्णमारकः ॥ २,१.१८६ ॥\n\nचर्मारस्तीक्ष्णरूपः स्यात्सुप्रीतः शुकतुण्डकः ।\n\n<हंसपादःः प्रोपेर्तिएस्>\n\nजपाकुसुमसङ्काशो हंसपादो महोत्तमः ॥ २,१.१८७ ॥\n\nरसायने सर्वसूतहरणे सर्वरञ्जने ।\n\nलोहानां मारणे श्रेष्ठो वर्णोत्कर्षणकर्मणि ॥ २,१.१८८ ॥\n\nरसकस्य तथा रागबन्धे धौरेयकः स्मृतः ।\n\nमलदोषादिकं नास्ति सर्वकार्येषु पूज्यते ॥ २,१.१८९ ॥\n\n<हिङ्गुलशुद्धिः>\n\nमेषीक्षीरेण दरदमम्लवर्गैश्च भावितं ।\n\nसप्तवारं प्रयत्नेन शुद्धिमायाति निश्चितं ॥ २,१.१९० ॥\n\n<हिङ्गुलसत्त्वपातनम्>\n\nदरदं पातनायन्त्रे पातितं च जलाशये ।\n\nसत्त्वं सूतकसङ्काशं विमुञ्चति न संशयः ॥ २,१.१९१ ॥\n\n<हिङ्गुलस्य गुणाः>\n\nये गुणाः पारदे प्रोक्तास्ते गुणाः सन्ति हिङ्गुले ।\n\nनवज्वरहरः प्रोक्तः सम्पातज्वरनाशनः ॥ २,१.१९२ ॥\n\n<गैरिकम्>\n\nगैरिकं गिरिधातुः स्याद्रक्तधातुर्गवेधुकं ।\n\n<गैरिकःः सुब्त्य्पेस्>\n\nगैरिकं द्विविधं प्रोक्तं तत्राद्यं स्वर्णगैरिकं ॥ २,१.१९३ ॥\n\nपाषाणगैरिकं चान्यत्पूर्वं श्रेष्ठतमं गुणैः ।\n\n<गैरिकस्य गुणाः>\n\nशोणितं मसृणं स्निग्धं स्वादु वृष्यं हिमं लघु ॥ २,१.१९४ ॥\n\nचक्षुष्यं रक्तपित्तघ्नं विषहिध्मावमिप्रणुत् ।\n\nतापज्वरहरं श्रेष्ठं हेमघ्नं रक्तगैरिकं ॥ २,१.१९५ ॥\n\n<पाषाणगैरिकःः फ्य्स्. प्रोपेर्तिएस्>\n\nपाषाणगैरिकं प्रोक्तं कठिनं ताम्रवर्णकं ।\n\n<चपलः>\n\nदेहवेधी लोहवेधी चपला रसबन्धिनी ॥ २,१.१९६ ॥\n\nचपला बहुभेदा च सर्वलोहस्वरूपतः ।\n\nहेमस्तारो रविमयः सीसात्मा वङ्गरूपधृक् ॥ २,१.१९७ ॥\n\nतीक्ष्णरूपः कांस्यरूपो रक्तो विषमयस्तथा ।\n\n<चपलस्वरूपम्>\n\nसत्त्वलोहस्वरूपास्ते विषो हरितलोहभाक् ॥ २,१.१९८ ॥\n\nविषाख्यं चपलं प्राप्य निर्जीवे तस्य दापयेत् ।\n\nपुटेनारण्यजैश्छाणैः सधूमं सर्वथा त्यजेत् ॥ २,१.१९९ ॥\n\nनश्येत तस्य धूमं वै स्पर्शनं दूरतस्त्यजेत् ।\n\nअशनात्तस्य संस्पर्शान्म्रियते सद्य एव हि ॥ २,१.२०० ॥\n\nधूमावलोकनाच्छीर्षपीडा संजायते ज्वरः ।\n\nएवं दत्तपुटे शान्ते गृह्णीयाच्चपलं ततः ॥ २,१.२०१ ॥\n\n<चपलस्य गुणाः>\n\nतस्य संस्पर्शमात्रेण हीरको म्रियते क्षणात् ।\n\nसर्वेषां चपलानां वै स्वभावः समुदाहृतः ॥ २,१.२०२ ॥\n\nवङ्गस्तम्भे नागराजे क्रमे वातीव शस्यते ।\n\nसर्वलोहानि कुर्वन्ति सुवर्णं तारमेव च ॥ २,१.२०३ ॥\n\nयुक्त्याथ शोधितः सूते विना बीजं च वा तथा ।\n\nशतं वापि सहस्रं वा लक्षं कोटिं च वेधयेत् ॥ २,१.२०४ ॥\n\nवज्रेण रसराजेन बीजेन च समाश्रिता ।\n\nधूमतो वेधयेल्लोहान्रसजीर्णः स्वयं गलेत् ॥ २,१.२०५ ॥\n\nनिष्पत्य तेन देहस्य चपलेन महात्मना ।\n\n<शिलाजतु>\n\nअश्मजं गिरिजं शैलमश्मलाक्षा शिलाजतु ॥ २,१.२०६ ॥\n\n<शिलाजतुःः सुब्त्य्पेस्>\n\nशिलाधातुर्द्विधा प्रोक्तो गोमूत्राद्यो रसायनं ।\n\nकर्पूरपूर्वकश्चान्यस्तत्राद्यो द्विविधः स्मृतः ॥ २,१.२०७ ॥\n\nससत्त्वश्चैव निःसत्त्वस्तयोः पूर्वो गुणाधिकः ।\n\nग्रीष्मे तीव्रार्कतप्तेभ्यः पादेभ्यो हिमभूभृतः ॥ २,१.२०८ ॥\n\nस्वर्णरूप्याकगर्भेभ्यः शिलाधातुर्विनिःसरेत् ।\n\n<शिलाजतोर्गुणाः>\n\nस्वर्णगर्भगिरेर्जातं जपापुष्पनिभं गुरु ॥ २,१.२०९ ॥\n\nससत्त्वं स्वादु परमं परमं तद्रसायनं ।\n\nरूप्यगर्भगिरेर्जातं मधुरं पाण्डुरं गुरु ॥ २,१.२१० ॥\n\nशिलाजं पाण्डुरोगघ्नं विशेषात्पित्तरोगजित् ।\n\nताम्रगर्भगिरेर्जातं नीलवर्णं घनं गुरु ॥ २,१.२११ ॥\n\nशिलाजं कफवातघ्नं तीक्ष्णोष्णं दीपनं परं ।\n\nवह्नौ क्षिप्तं भवेद्यत्तल्लिङ्गाकारं ह्यधूमकं ॥ २,१.२१२ ॥\n\nसलिलेऽप्यवलीनं च तत्सिद्धं हि शिलाजतु ।\n\nगोमूत्रगन्धि कृष्णं गुग्गुलुकाभं सशर्करं मृत्स्नं ।\n\nस्निग्धमनम्लकषायं मृदु गुरु च शिलाजतु श्रेष्ठं ॥ २,१.२१३ ॥\n\nसर्वं च तिक्तकटुकं स्वादु नात्युष्णशीतलं ॥ २,१.२१४ ॥\n\nवृष्यं त्रिदोषजिद्भेदि चक्षुष्यं च रसायनं ।\n\nक्षयशोफोदरार्शोघ्नं मेहमूत्रग्रहापहं ॥ २,१.२१५ ॥\n\nनूनं सज्वरपाण्डुशोफशमनं मेहाग्निमान्द्यापहं मेदश्छेदकरं च यक्ष्मशमनं मूलामयोन्मूलनं ।\n\nप्लीहविनाशनं जठरहृच्छूलघ्नं आमापहं सर्वत्वग्गदनाशनं किमपरं देहे च लोहे हितं ॥ २,१.२१६ ॥\n\nरसोपरससूतेन्द्ररत्नलोहेषु ये गुणाः ।\n\nवसन्ति ते शिलाधातौ जरामृत्युजिगीषया ॥ २,१.२१७ ॥\n\n<भूनागः>\n\nभूनागः क्षितिनागश्च भूलता रक्तजन्तुकः ।\n\nक्षितिजः क्षितिजन्तुश्च विषघ्नो रक्ततुण्डकः ॥ २,१.२१८ ॥\n\nयासां छेदे न रक्तं प्रभवति सततं प्रायशो रक्तभूमौ ।\n\nसंग्राह्या भूलतास्ता विषहरधनदं पातयेत्तासु सत्त्वं ।\n\nतद्युक्त्या पारदेन्द्रश्चरति यदि समं सारणायन्त्रयोगैः ।\n\nबद्धोऽयं कोटिवेधी समरविरजते योजयेद्भास्करे वा ॥ २,१.२१९ ॥\n\n<भूनागसत्त्वस्य गुणाः>\n\nसत्त्वं भूनागजं क्ष्वेलयक्षराक्षसमृत्युजित् ।\n\nसर्ववश्यकरं सर्वरोगघ्नं च रसायनं ॥ २,१.२२० ॥\n\nरसेन्द्रे जारणाकर्मजारितं कोटिवेधकृत् ।\n\nसुवर्णादीनि लोहानि रक्तानि ग्रसति क्षणात् ॥ २,१.२२१ ॥\n\n<भूनागसत्त्वपातनम्; प्रथमः प्रकारः>\n\nरक्तभूजातभूनागमृत्तिकां क्षालयेज्जलैः ।\n\nयावत्सत्त्वावशेषं स्याद्धौतसत्त्वं तदेव हि ॥ २,१.२२२ ॥\n\nमित्रपञ्चकयुक्तं तन्मूषायां धमयेद्दृढं ।\n\nनिर्भिद्य मूषां तत्सत्त्वं गृहीत्वा किट्टकं पुनः ॥ २,१.२२३ ॥\n\nएवं त्रिवारं धमनात्सत्त्वशेषं समाहरेत् ।\n\n<द्वितीयः प्रकारः>\n\nभूनागमृत्तिकां भाण्डे भूनागैः सह निक्षिपेत् ॥ २,१.२२४ ॥\n\nषण्मासान्तं समान्तं वा जलैः सिञ्चेन्मुहुर्मुहुः ।\n\nअस्य सत्त्वं विधानेन गृह्णीयादभ्रसत्त्ववत् ॥ २,१.२२५ ॥\n\n<तृतीयः प्रकारः>\n\nरक्तभूमिजभूनागान्पञ्जरस्थेन बर्हिणा ।\n\nभक्षयेत्तु शरत्काले नित्यं तन्मलमाहरेत् ॥ २,१.२२६ ॥\n\nलाक्षासर्जरसः सर्जी गुग्गुलुर्मित्रपञ्चकं ।\n\nऊर्णा क्षाराश्च पटवो नीलसर्पेन्द्रगोपकौ ॥ २,१.२२७ ॥\n\nमत्स्यश्च नीलसरटः कूर्मपृष्ठं शशास्थि च ।\n\nमाक्षीकं शिखिशंखतुत्थं च सर्वांशं बर्हिणो मलं ॥ २,१.२२८ ॥\n\nसर्वं निक्षिप्य मूषायां धमेत्तीव्राग्निना दृढं ।\n\nनिर्भिद्य मूषां तत्सत्त्वं गृहीत्वा किट्टकं पुनः ॥ २,१.२२९ ॥\n\nएवं त्रिवारधमनात्सत्त्वशेषं समाहरेत् ।\n\n<हरिद्राश्मा>\n\nहरिद्राश्मा निशाग्रावः पीताङ्गः पीतकर्षणः ॥ २,१.२३० ॥\n\nतत्सत्त्वकं सितं स्वर्णं श्रेष्ठं रसरसायने ।\n\n<अग्निजारः>\n\nअग्निजारोऽग्निनिर्यासोऽप्यग्निगर्भोऽग्निजः स्मृतः ॥ २,१.२३१ ॥\n\nवडबाग्निमलो ज्ञेयो जरायुश्चार्णवोद्भवः ।\n\nअग्निज्वालोऽग्निजारश्च प्रोक्तः सिन्धुप्लवो दश ॥ २,१.२३२ ॥\n\nसामुद्रस्याग्निनक्रस्य जरायुर्बहिरुज्झितः ।\n\nसंशुष्को भानुतापेन सोऽग्निजार इति स्मृतः ॥ २,१.२३३ ॥\n\nजाराभं दहति स्पर्शात्पिच्छिलं सागरोत्प्लवं ।\n\nजरायुस्तच्चतुर्वर्णं श्रेष्ठं तेषु सलोहितं ॥ २,१.२३४ ॥\n\n<अग्निजारस्य गुणाः>\n\nस्यादग्निजारः कटुकोष्णवीर्यः तुन्दामयघ्नः कफवातहारी ।\n\nपित्तप्रदः शोणितसन्निपातशूलादिवातामयनाशकश्च ॥ २,१.२३५ ॥\n\nअग्निजारस्त्रिदोषघ्नो धनुर्वातादिवातनुत् ।\n\nमर्दनो रसवीर्यस्य दीपनो जारणस्तथा ॥ २,१.२३६ ॥\n\n<खर्परी (रसकम्)>\n\nखर्परी रसकं तुत्थखर्पर्यमृतसम्भवा ।\n\nरसको द्विविधः प्रोक्तो दर्दुरः कारवेल्लकः ॥ २,१.२३७ ॥\n\nसदंशो दर्दुरः प्रोक्तो निर्दंशः कारवेल्लकः ।\n\nसत्त्वपाते शुभः पूर्वो द्वितीयश्चौषधादिषु ॥ २,१.२३८ ॥\n\nघनसत्त्वनिभं बाह्ये शुभं हारिद्रवत्ततः ।\n\nअच्छं खर्परवत्तुत्थं उत्तमं सतोदरं ॥ २,१.२३९ ॥\n\n<खर्पर्या गुणाः>\n\nरसकः सर्वदोषघ्नः कफपित्तविनाशनः ।\n\nचक्षूरोगक्षयघ्नश्च लोहपारदरञ्जनः ॥ २,१.२४० ॥\n\nनागार्जुनेन निर्दिष्टौ रसस्य रसकावुभौ ।\n\nश्रेष्ठौ सिद्धरसौ ख्यातौ देहलोहकरौ परौ ॥ २,१.२४१ ॥\n\nरसश्च रसकश्चोभौ येनाग्निसहनौ कृतौ ।\n\nदेहलोहमयीं सिद्धिं दास्यतस्तु न संशयः ॥ २,१.२४२ ॥\n\n<खर्परीसत्त्वपातनम्>\n\nजयन्तीत्रिफलाचूर्णं हरिद्रागुडटङ्कणं ।\n\nपादांशं रसकस्येदं पिष्ट्वा मूषाः प्रलेपयेत् ॥ २,१.२४३ ॥\n\nनलिकासम्पुटं बद्ध्वा शोषयेदातपे खरे ।\n\nग्राह्यं पातालयन्त्रेण सत्त्वं ध्माते पुटेऽथ वा ॥ २,१.२४४ ॥\n\n<खर्परीशुद्धिः>\n\nरजस्वलारजोमूत्रै रसकं भावयेद्दिनं ।\n\nतैरेव दिनमेकं तु मर्दयेच्छुद्धिमाप्नुयात् ॥ २,१.२४५ ॥\n\n<मयूरतुत्थम्>\n\nमयूरतुत्थं तुत्थं च नीलाश्मा ताम्रभस्म च ।\n\nमयूरग्रीवकं क्ष्वेडनाशनं सस्यकं प्रिये ॥ २,१.२४६ ॥\n\nमयूरग्रीवसङ्काशं घृष्टे गोक्षीरसन्निभं ।\n\nअप्सु च प्लवते क्षिप्तमेतन्मायूरतुत्थकं ॥ २,१.२४७ ॥\n\nअथवा शुकपिच्छाभमन्तः काञ्चनबिन्दुभिः ।\n\nअङ्कितं घर्षयेत्तुत्थं आयसे चाम्लसंयुते ॥ २,१.२४८ ॥\n\nभवेदयस्ताम्रनिभं एतन्मायूरतुत्थकं ।\n\n<मयूरतुत्थशुद्धिः>\n\nविष्ठया मर्दयेत्तुत्थं मार्जारककपोतयोः ॥ २,१.२४९ ॥\n\nदशांशं टङ्कणं दत्त्वा पाच्यं मृदुपुटे ततः ।\n\nपुटं दध्ना पुटं क्षौद्रैर्देयं तुत्थविशुद्धये ॥ २,१.२५० ॥\n\n<मयूरतुत्थसत्त्वपातनम्>\n\nतुत्थं च टङ्कणं चैव तुल्यं श्लक्ष्णं विमर्दयेत् ।\n\nमूषायां तं विनिक्षिप्य रुद्ध्वा तीव्राग्निना धमेत् ॥ २,१.२५१ ॥\n\nइन्द्रगोपनिभं सत्त्वं पतत्येव न संशयः ।\n\n<मयूरतुत्थस्य गुणाः>\n\nतुत्थं कटुकषायोष्णं श्वित्रनेत्रामयापहं ॥ २,१.२५२ ॥\n\nविषदोषेषु सर्वेषु प्रशस्तं कान्तिकारकं ।\n\n<कङ्कुष्ठःः स्य्नोन्य्म्स्>\n\nकङ्कुष्ठं काककुष्ठं च रेचकं रागदायकं ॥ २,१.२५३ ॥\n\n<कङ्कुष्ठःः सुब्त्य्पेस्>\n\nकंकुष्ठं च द्विधा प्रोक्तं हेमतारात्मकं तथा ।\n\n<कङ्कुष्ठःः मेदिच्. प्रोपेर्तिएस्>\n\nव्रणजन्तुज्वरघ्नं च शूलोदावर्तगुल्महृत् ॥ २,१.२५४ ॥\n\n<गिरिसिन्दूरम्>\n\nमहागिरिषु चाल्लोव पाषाणान्तस्थितो रसः ।\n\nशुष्कः शोणः स निर्दिष्टो गिरिसिन्दूरसंज्ञया ॥ २,१.२५५ ॥\n\nत्रिदोषशमनं भेदि रसबन्धनकारकं ।\n\nदेहलोहकरं नेत्र्यं गिरिसिन्दूरमीरितं ॥ २,१.२५६ ॥\n\n<टङ्कणम्>\n\nटङ्कणं टङ्कणक्षारो रसक्षारो रसाधिकः ।\n\nलोहद्रावी रसघ्नश्च सुभगो रङ्गदश्च सः ॥ २,१.२५७ ॥\n\nमालतीतीरसम्भूतः क्षारश्रेष्ठो नवाह्वयः ।\n\nअश्मरीमतिसारं च निहन्यात्स्थावरं विषं ॥ २,१.२५८ ॥\n\nरससिद्धिकरः प्रोक्तो नागार्जुनपुरःसरैः ।\n\n<कम्पिल्लकः>\n\nइष्टचूर्णस्य सङ्काशश्चन्द्रिकाढ्योऽतिरेकः ॥ २,१.२५९ ॥\n\nसौराष्ट्रदेशखनिजः स हि कम्पिल्लको मतः ।\n\nपित्तव्रणाध्मानविबन्धनघ्नः श्लेष्मोदरार्तिक्रिमिगुल्महारी ।\n\nमूलामशूलज्वरशोफहारी कंपिल्लको रिच्य मलापहारी ॥ २,१.२६० ॥\n\n<वत्सनाभिः>\n\nउत्पत्यादि विषस्यादौ कथितं हि रसायनं ॥ २,१.२६१ ॥\n\nअमृतं स्याद्वत्सनाभो विषं उग्रं महौषधं ।\n\nगरलं मरणं नागः स्तोककं प्राणहारकं ॥ २,१.२६२ ॥\n\nसर्वकुष्ठहरं प्रोक्तं सर्वव्याधिविनाशनं ।\n\nसन्निपातादिरोगाणां विनिवृत्तिकरं प्रिये ॥ २,१.२६३ ॥\n\n<कासीसःः स्य्नोन्य्म्स्>\n\nकासीसं धातुकासीसं केसरं हंसलोमशं ।\n\nशोधनं पांशुकासीसं शुभ्रं सत्त्वाह्वयं मतं ॥ २,१.२६४ ॥\n\n<कासीसःः सुब्त्य्पेस्>\n\nकासीसं त्रिविधं शुभ्रं कृष्णं पीतमिति स्मृतं ।\n\nकासीसं पुष्पकासीसं हीरकासीसमित्यथ ॥ २,१.२६५ ॥\n\nपीतं कृष्णं सितं रक्तं चतुर्धेति परे जगुः ।\n\n<कासीसःः मेदिच्. प्रोपेर्तिएस्>\n\nकासीसमुष्णं सक्षारकषायाम्लं सतिक्तकं ॥ २,१.२६६ ॥\n\nवातश्लेष्मप्रशमनं चक्षुष्यं रञ्जकं परं ।\n\nमूत्रकृच्छ्राश्मरीकुष्ठकण्डूव्रणविषापहं ॥ २,१.२६७ ॥\n\n<गौरीपाषाणकः>\n\nगौरीपाषाणकः पीतो व्यक्तदेहश्च चूर्णकः ।\n\nरसबन्धकरः स्निग्धो दोषघ्नो रसवीर्यकृत् ॥ २,१.२६८ ॥\n\n<तुवरी फटकी च>\n\nभूमिस्तुवरिका फुल्लतुवरी रञ्जिका क्षितिः ।\n\nचित्रभूश्चीनकारश्च मञ्जिष्ठारागदायिनी ॥ २,१.२६९ ॥\n\nखगस्तु फटकी दुग्धपाषाणो नेत्ररोगहा ।\n\nकर्पूराख्यशिलाधातुर्मञ्जिष्ठारागरञ्जकः ॥ २,१.२७० ॥\n\n<पोदारशृङ्गी>\n\nसदलं पीतवर्णं च भवेद्गुर्जरमण्डले ।\n\nअर्जुनस्य गिरेः पार्श्वे जातं पोदारशृङ्गिकं ॥ २,१.२७१ ॥\n\nसीससत्त्वं मरुच्छ्लेष्मशमनं पुङ्गदापहं ।\n\nरसबन्धनं उत्कृष्टं केशरञ्जनमुत्तमं ॥ २,१.२७२ ॥\n\n<सिन्दूरःः स्य्नोन्य्म्स्>\n\nसिन्दूरनागगर्भे सैमन्तिकवीरपांसु नागभवं ।\n\nरक्तं च नागरेणुः गणपतिभूषा सुरङ्ग इत्याख्या ॥ २,१.२७३ ॥\n\nसौभाग्यं चैव शृङ्गारं मङ्गल्यं अरुणं रजः ।\n\n<सिन्दूरःः मेदिच्. प्रोपेर्तिएस्>\n\nसिन्दूरं कटुकं तिक्तमुष्णं व्रणविरोपणं ॥ २,१.२७४ ॥\n\nकिलासविषकण्डूतिविसर्पशमनं परं ।\n\nहिङ्गुले ये गुणाः सन्ति ते गुणास्तिमुरौ प्रिये ॥ २,१.२७५ ॥\n\n<रसाञ्जनम्>\n\nरसाञ्जनं रसोद्भूतं रसगर्भं रसाग्रजं ।\n\nरीत्यां तु धाम्यमानायां तत्किट्टं तु रसाञ्जनं ॥ २,१.२७६ ॥\n\nतदभावे तु कर्तव्यं दार्वीक्वाथसमुद्भवं ।\n\nकृतकं बालभैषज्यं दार्वीक्वाथोद्भवं तथा ॥ २,१.२७७ ॥\n\nदार्वीक्वाथभवं कण्ठविकासि क्षिप्तं अक्ष्णि यत् ।\n\nतद्रसाञ्जनमुद्दिष्टं कषायं कटु तिक्तकं ॥ २,१.२७८ ॥\n\nकिंचिदुष्णं कफहरं छेदनं लेखनं लघु ।\n\nरक्तपित्तप्रशमनं नेत्ररोगविनाशनं ॥ २,१.२७९ ॥\n\nरसाञ्जनं तार्क्ष्यशैलं ज्ञेयं वर्यञ्जनं तथा ।\n\nरसनाभं चाग्निसारं द्वादशाह्वयकीर्तितं ॥ २,१.२८० ॥\n\n<नीलाञ्जनम्>\n\nनीलं नीलाञ्जनं चैव चक्षुष्यं वारिसम्भवं ।\n\nकपोतकं च कापोतं सम्प्रोक्तं शक्रभूमिजं ॥ २,१.२८१ ॥\n\nशीतं नीलाञ्जनं प्रोक्तं कटुतिक्तकषायकं ।\n\nचक्षुष्यं कफवातघ्नं विषघ्नं च रसायनं ॥ २,१.२८२ ॥\n\n<सौवीराञ्जनम्>\n\nसौवीरमञ्जनं स्निग्धमवघृष्टं शिलातले ।\n\nअञ्जनाभं शिलारूपमेतच्छ्रेष्ठं अकृत्रिमं ॥ २,१.२८३ ॥\n\nसौवीरमञ्जनं चैव रक्तपित्तहरं हितं ।\n\nविषहिध्माक्षिरोगघ्नं व्रणशोधनरोपणं ॥ २,१.२८४ ॥\n\n<स्रोतोञ्जनःः स्य्नोन्य्म्स्>\n\nस्रोतोद्भवं स्रोतनदीभवं च स्रोतोञ्जनं वारिभवं तथान्यं ।\n\nसौवीरसारं च कपोतसारं वल्मीकशीर्षं मुनिसंमिताह्वं ॥ २,१.२८५ ॥\n\nवल्मीकशिखराकारं भङ्गे नीलोत्पलद्युतिः ।\n\nघर्षणे गैरिकच्छायं स्रोतोञ्जनमिदं भवेत् ॥ २,१.२८६ ॥\n\n<स्रोतोञ्जनःः मेदिच्. प्रोपेर्तिएस्>\n\nस्रोतोऽञ्जनं शीतकटुकषायं क्रिमिनाशनं ।\n\nरसायनं रसे योज्यं स्तन्यवृद्धिकरं परं ॥ २,१.२८७ ॥\n\nस्रोतोऽञ्जनं हिमं स्निग्धं तृष्णाहृत्स्वादु लेखनं ।\n\nनेत्र्यं हिध्मावमिच्छर्दिकफपित्तास्रकोपनुत् ॥ २,१.२८८ ॥\n\n<अहिफेनम्>\n\nश्रान्तस्य मथनाक्षोभाद्वासुकेर्वदनोत्थिताः ।\n\nद्वीपान्तरे पतन्ति स्म सविषाः स्वेदबिन्दवः ॥ २,१.२८९ ॥\n\nयत्र यत्र पतन्ति स्म प्ररूढा गुल्मरूपतः ।\n\nतेषु जातं तु निर्यासमफेनं ब्रुवते जनाः ॥ २,१.२९० ॥\n\nचतुर्विधमफेनं स्याज्जारणं मारणं तथा ।\n\nधारणं सारणं चैव क्रमाद्वक्ष्यामि लक्षणं ॥ २,१.२९१ ॥\n\nश्वेतं तु जारणं प्रोक्तं कृष्णवर्णं तु मारणं ।\n\nधारणं पीतवर्णं च कर्बुरं सारणं तथा ॥ २,१.२९२ ॥\n\nजारणं जरयेदन्नं मारणं मृत्युदायकं ।\n\nधारणं च वयःस्तम्भं सारणं मलसारकं ॥ २,१.२९३ ॥\n\nअफेनं सन्निपातघ्नं वृष्यं बल्यं च मोहदं ।\n\nग्रहणीमतिसारं च नाशयेत्षण्डतामपि ॥ २,१.२९४ ॥\n\n<पुष्पाञ्जनःः स्य्नोन्य्म्स्>\n\nपुष्पाञ्जनं पुष्पकेतुः कौस्तुभः कुसुमाञ्जनं ।\n\nरीतिकं रीतिकुसुमं रीतिपुष्पं च पुष्पकं ॥ २,१.२९५ ॥\n\n<पुष्पाञ्जनःः मेदिच्. प्रोपेर्तिएस्>\n\nपुष्पाञ्जनं हितं प्रोक्तं पित्तहिक्काप्रदाहनुत् ।\n\nनाशयेद्विषकासार्तिसर्वनेत्रामयापहं ॥ २,१.२९६ ॥\n\n<शङ्ख>\n\nशङ्खोऽर्णवभवः कम्बुर्जलजः पावनध्वनिः ।\n\nकुटिलोऽन्तर्महानादः श्वेतपीतः सुनादकः ॥ २,१.२९७ ॥\n\nसस्वनो दीर्घनादश्च बहुनादो हरप्रियः ।\n\nक्षुल्लकः क्षुद्रशङ्खः स्याच्छंबूको नखशङ्खकः ॥ २,१.२९८ ॥\n\nशङ्खः कटुरसः शीतः पुष्टिवीर्यबलप्रदः ।\n\nगुल्मशूलकफश्वासनाशनो विषदोषहा ॥ २,१.२९९ ॥\n\nक्षुल्लकः कटुकः स्निग्धः शूलहारी च दीपनः ।\n\nशुक्तिर्मुक्ताप्रसूश्चैव महाशुक्तिश्च शुक्तिका ॥ २,१.३०० ॥\n\nमुक्तास्फोटस्तौतिकस्तु मौक्तिकप्रसवा च सा ।\n\nज्ञेया मौक्तिकसूश्चैव मुक्तामाता तथा स्मृता ॥ २,१.३०१ ॥\n\nमुक्ताशुक्तिः कटुः स्निग्धा श्वासहृद्रोगहारिणी ।\n\nशूलप्रशमनी रुच्या मधुरा दीपनी परा ॥ २,१.३०२ ॥\n\nजलशुक्तिः क्षुद्रशुक्तिः क्रिमिसुस्फुटिका च सा ।\n\nजलशुक्तिः कटुः स्निग्धा दीपनी गुल्मशूलनुत् ॥ २,१.३०३ ॥\n\nतथा विषहरा रुच्या पाचनी बलदायिनी ।\n\n<कपर्द>\n\nकपर्दको वराटश्च कपर्दश्च वराटिका ॥ २,१.३०४ ॥\n\nचराचरश्चरो वर्यो बालक्रीडनकश्च स ।\n\nपीताभा ग्रन्थिला पृष्ठे दीर्घवृत्ता वराटिका ॥ २,१.३०५ ॥\n\nरसवैद्यैर्विनिर्दिष्टा सा चराचरसंज्ञका ।\n\nसार्धनिष्कभरा श्रेष्ठा निष्कभारा च मध्यमा ॥ २,१.३०६ ॥\n\nपादोननिष्कभारा च कनिष्ठा परिकीर्तिता ।\n\nपरिणामादिशूलघ्नी ग्रहणीक्षयनाशनी ॥ २,१.३०७ ॥\n\nकटूष्णा दीपनी वृष्या नेत्र्या वातकफापहा ।\n\nरसेन्द्रजारणे प्रोक्ता बिडद्रव्येषु शस्यते ॥ २,१.३०८ ॥\n\nतदन्ये पुंवराटाः स्युर्गुरवः श्लेष्मपित्तलाः ।\n\nकपर्दः कटुतिक्तोष्णः कर्णशूलव्रणापहः ॥ २,१.३०९ ॥\n\nगुल्मशूलामयघ्नश्च नेत्रदोषनिकृन्तनः ।\n\n<साबुणि>\n\nसर्वक्षारो बहुक्षारः समूहक्षारसाबुणिः ॥ २,१.३१० ॥\n\nस्तोमक्षारो महाक्षारो मलारिः क्षारमेलकः ।\n\nसर्वक्षारं अतिक्षारं चक्षुष्यं बस्तिशोधनं ॥ २,१.३११ ॥\n\nउदावर्तक्रिमिघ्नं च बिडवद्वस्त्रशोधनं ।\n\n<नवसार>\n\nकरीरपीलुकाष्ठेषु पच्यमानेष्टकोद्भवः ॥ २,१.३१२ ॥\n\nक्षारोऽसौ नवसारः स्याच्चूलिकालवणाभिधः ।\n\nरसेन्द्रजारणं लोहद्रावणं जठराग्निकृत् ॥ २,१.३१३ ॥\n\nगुल्मप्लीहास्यशोषघ्नं भुक्तमांसादिजारणं ।\n\n<सौराष्ट्री>\n\nगोपित्तेन शतं वारान्सौराष्ट्रीं भावयेत्ततः ॥ २,१.३१४ ॥\n\nधमित्वा पातयेत्सत्वं क्रामणं चातिगुह्यकं ।\n\n<आखुपाषाण>\n\nमूषकस्याभिधा पूर्वं पाषाणस्याभिधा ततः ॥ २,१.३१५ ॥\n\nआखुपाषाणनामायं लोहसङ्करकारकः ।\n\nआखुग्रावा सरो रूक्षो वमिशीतज्वरापहः ॥ २,१.३१६ ॥\n\nतारकर्मणि संपूज्यो मेदोदुर्मांसकृन्तनः ।\n\n<सर्जरस>\n\nरालः सर्जरसश्चैव यक्षधूपोऽग्निवल्लभः ॥ २,१.३१७ ॥\n\nदेवेष्टः शालनिर्यासः सुरभिर्धूपवल्लभः ।\n\nरालस्तु पञ्चधा प्रोक्तो रक्तः पीतः सितोऽसितः ॥ २,१.३१८ ॥\n\nनानावर्णश्च विज्ञेयः कृष्णस्तेषु गुणोत्तरः ।\n\nरालस्तु शिशिरः स्निग्धः कषायस्तिक्तको रसे ॥ २,१.३१९ ॥\n\nवातपित्तहरः स्फोटकण्डूतिव्रणनाशनः ।\n\n<गुग्गुलु>\n\nदानवेन्द्रविजितान्पुरा सुरान्भ्रष्टकान्तिधृतिधैर्यतेजसः ।\n\nवीक्ष्य विष्णुरमृतं किलासृजत्गुग्गुलुं बलवपुर्जयप्रदं ॥ २,१.३२० ॥\n\nमरुभूमिषु जायन्ते प्रायशः पुरपादपाः ॥ २,१.३२१ ॥\n\nभानोर्मयूखैः संतप्ता ग्रीष्मे मुञ्चन्ति गुग्गुलुं ।\n\nगुग्गुलुः पञ्चधा प्रोक्तो महिषाक्षश्च नीलकः ॥ २,१.३२२ ॥\n\nपद्मस्तु कुमुदश्चैव सुवर्णः पञ्चमः प्रिये ।\n\nमहिषाक्षश्च नीलश्च दन्तिनां गुणदायकौ ॥ २,१.३२३ ॥\n\nवाजिनां कुमुदः पद्मो नराणां स्वर्णवर्णकः ।\n\nएरण्डबीजतैले वा तिलतैलेऽथवा घृते ॥ २,१.३२४ ॥\n\nपञ्चतिक्तशृतैः क्वाथैः शुद्धिं कुर्यात्सुगुग्गुलुं ।\n\nदोलायन्त्रे पचेत्तावद्यावन्निर्मलता भवेत् ॥ २,१.३२५ ॥\n\nएवं विशुद्धं संग्राह्यं तत्तद्योगेषु योजयेत् ।\n\nपिटकागण्डमालाद्या नश्यन्ति च मरुद्गदाः ॥ २,१.३२६ ॥\n\n<यवक्षार>\n\nयवक्षारोऽमृतः पाक्यो यवजो यवशूकजः ।\n\nयवशूको यवाह्वश्च यवपाक्यो यवारुजः ॥ २,१.३२७ ॥\n\nयवक्षारः कटूष्णश्च कफवातोदरार्तिनुत् ।\n\nआमशूलाश्मरीकृच्छ्रविषदोषहरः परः ॥ २,१.३२८ ॥\n\n<सर्जक्षार>\n\nसद्यःक्षारः सर्जिकश्च क्षारः सज्जी सुवर्जिकः ।\n\nसर्जीकः कटुरूक्षश्च तीक्ष्णो वातकफार्तिनुत् ॥ २,१.३२९ ॥\n\nगुल्मानाहवमिघ्नश्च मेहजाठररोगहृत् ।\n\n<लवणक्षार>\n\nलोणारं लवणोत्थं लवणासुरं च लवणमेदश्च ॥ २,१.३३० ॥\n\nजतुजं लवणक्षारं लवणं च क्षारलवणं च ।\n\nलोणकक्षारं अत्युष्णं तीक्ष्णं पित्तप्रवृद्धिदं ॥ २,१.३३१ ॥\n\nक्षारं लवणं ईषच्च वातगुल्मादिशूलनुत् ।\n\n<वज्रकक्षार>\n\nवज्रकं वज्रकक्षारं क्षारश्रेष्ठं विदारकं ॥ २,१.३३२ ॥\n\nसारं चन्दनसारं च धूमोत्थं धूमजं गजाः ।\n\nवज्रकक्षारं अत्युष्णं तीक्ष्णं क्षारं च रोधनं ॥ २,१.३३३ ॥\n\nगुल्मोदरार्तिविष्टम्भशूलप्रशमनं परं ।\n\n<सामुद्रलवण>\n\nसामुद्रकं तु सामुद्रं सामुद्रलवणं शिवं ॥ २,१.३३४ ॥\n\n<सेअ सल्तःः मेदिच्. प्रोपेर्तिएस्>\n\nसामुद्रं लघु हृद्यं च वारितासृजपित्तलं ।\n\nविदाहि कफवातघ्नं दीपनं रुचिकृत्प्रियं ॥ २,१.३३५ ॥\n\n<सैन्धव>\n\nसैन्धवं स्याच्छीतशिवं नादेयं सिन्धुजं शिवं ।\n\nशुद्धं शिवात्मकं पथ्यं माणिमन्थं नवाभिधं ॥ २,१.३३६ ॥\n\nसैन्धवं लवणं वृष्यं चक्षुष्यं दीपनं रुचि ।\n\nपूतं नस्यात्त्रिदोषघ्नं व्रणदोषविबन्धजित् ॥ २,१.३३७ ॥\n\nसैन्धवं द्विविधं ज्ञेयं सितं रक्तमिति क्रमात् ।\n\nरसवीर्यविपाकेषु गुणाढ्यं पूतनं सितं ॥ २,१.३३८ ॥\n\n<काचलवण>\n\nनीलकाचोद्भवं काचतिलकं चैव काचसम्भवं ।\n\nकाकसौवर्चलं काचलवणं पाक्यजं स्मृतं ॥ २,१.३३९ ॥\n\nकाचोत्थं हृद्यगन्धं च तत्काललवणं तथा ।\n\nकुरुविन्दं काचमलं कतिमं च चतुर्दश ॥ २,१.३४० ॥\n\nकाचाख्यं लवणं रुच्यमीषत्क्षारं सपित्तलं ।\n\nदाहदं कफवातघ्नं दीपनं गुल्मशूलहृत् ॥ २,१.३४१ ॥\n\n<बिडलवण>\n\nबिडं च बिडकं खण्डं कृतक्षारं च आसुरं ।\n\nसुपाक्यं लवणं खण्डं धूर्तं कृत्रिमकं दश ॥ २,१.३४२ ॥\n\nबिडं उष्णं सलवणं दीपनं वातनाशनं ।\n\nरुच्यं चाजीर्णशूलघ्नं गुल्ममेहविनाशनं ॥ २,१.३४३ ॥\n\n<सौवर्चल>\n\nसौवर्चलं च रुचकं तिलकं हृद्यगन्धकं ।\n\nअक्षं च कृष्णलवणं रुच्यं कोद्रविकं तथा ॥ २,१.३४४ ॥\n\n<सौवर्चलःः मेदिच्. प्रोपेर्तिएस्>\n\nसौवर्चलं लघु क्षारं कटूष्णं गुल्मशूलनुत् ।\n\nऊर्ध्ववातामशूलार्तिविबन्धारोचकं जयेत् ॥ २,१.३४५ ॥\n\n<अम्लवेतस>\n\nअम्लोऽम्लवेतसो वेधी रसाम्लो वीतवेतसः ।\n\nवेतसारश्चाम्लसारः शरवेधी च वेधकः ॥ २,१.३४६ ॥\n\nनीलश्च भेदनो भेदी राजाम्लश्चाम्लभेदनः ।\n\nअम्लाङ्कुशो रक्तसारः फलाम्लश्चाम्लनायकः ॥ २,१.३४७ ॥\n\nसहस्रवेधी वीराम्लो गुल्मकेतुर्धराक्षिधा ।\n\nशङ्खमांसादिद्रावी स्यद्द्विधा चैवाम्लवेतसः ॥ २,१.३४८ ॥\n\nअम्लवेतसमत्यम्लं कषायोष्णामवातजित् ।\n\nकफार्शःसमगुल्मामं अरोचकहरं परं ॥ २,१.३४९ ॥\n\n<काच>\n\nकाचस्तुषारसारश्च रसखोटमलापहः ।\n\nशृङ्गारी चाभ्रधारी च सर्वनेत्रामयापहा ॥ २,१.३५० ॥\n\n<छगण>\n\nपिष्टकं छगणश्छाणमुत्पलं च वनोत्पलं ।\n\nकरिण्डोपलशाठी च वरटी छगणाभिधा ॥ २,१.३५१ ॥\n\nरसलोहदोषहारि ख्यातं तद्भस्म दुरितसंहृतये ।\n\n<अङ्गार>\n\nशिखित्राः पावकोच्छिष्टा अङ्गाराः कोलिशा मताः ॥ २,१.३५२ ॥\n\nकोकिलाश्चेति चाङ्गारा निर्वाणाः पयसा विना ।\n\n<सिकता>\n\nसिकता प्रवाहजनिता सिक्ता पानीयचूर्णका सूक्ष्मा ॥ २,१.३५३ ॥\n\nसा वालुका श्रमघ्नी संसेकात्सन्निपातघ्नी ।\n\n<उपरसशोधन>\n\nकासीसं भावयेद्घर्मे दिनं जम्बीरजैर्द्रवैः ॥ २,१.३५४ ॥\n\nशुध्यते टङ्कणं गैरी कङ्कुष्ठं च वराटिका ।\n\nशङ्खं नीलाञ्जनं चैव पृथक्शोध्यं दिने दिने ॥ २,१.३५५ ॥\n\nगोदुग्धैस्त्रिफलाक्वाथैर्भृङ्गद्रावैः शिलाजतु ।\n\nमर्दयेदायसे पात्रे दिनैकं तच्च शुध्यति ॥ २,१.३५६ ॥\n\nमेषीक्षीरेण दरदमम्लवर्गैश्च भावितं ।\n\nसप्तवारं प्रयत्नेन शुद्धिमायाति निश्चयं ॥ २,१.३५७ ॥\n\nसूर्यावर्तं वज्रकन्दं कदली देवदालिका ।\n\nशिग्रुः कोशातकी वन्ध्या काकमाची च वालुका ॥ २,१.३५८ ॥\n\nआसामेकरसेनैव त्रिक्षारैर्लवणैः सह ।\n\nभावयेदम्लवर्गैश्च दिनमेकं प्रयत्नतः ॥ २,१.३५९ ॥\n\nसौवीरं कान्तपाषाणः शुद्धा भूनागमृत्तिका ।\n\nसर्वे उपरसाश्चाथ पृथग्भाव्यं दिनं दिनं ॥ २,१.३६० ॥\n\nततः पाच्यं च तद्द्रावैर्डोलायन्त्रे दिनं सुधीः ।\n\nशुध्यन्ते नात्र सन्देहः सर्वे उपरसाः पृथक् ॥ २,१.३६१ ॥\n\nपुनर्नवामेघनादकपिजम्बीरतिन्दुकैः ।\n\nअगस्तिपुष्पकुमुदयवचिञ्चाम्लवेतसैः ॥ २,१.३६२ ॥\n\nवनसूरणभूधात्रीमण्डूकीकरवीरकैः ।\n\nकारवल्लीक्षीरकन्दरक्तोत्पलशमीघनैः ॥ २,१.३६३ ॥\n\nमेषशृङ्गीशशवसाशक्रवारुणिटङ्कणैः ।\n\nतैलमत्स्यवसाव्योषद्रवैरेतैः सकाञ्जिकैः ॥ २,१.३६४ ॥\n\nएतैः समस्तैर्व्यस्तैर्वा डोलायन्त्रे दिनत्रयं ।\n\nअभ्रपत्राद्युपरसान्शुद्धिहेतोः प्रपाचयेत् ॥ २,१.३६५ ॥\n\nâक्, २, २\n\nश्रीभैरवः ।\n\nस्वर्णादिसर्वलोहानामुत्पत्त्यादिक्रमं ब्रुवे ।\n\n<गोल्दःः स्य्नोन्य्म्स्>\n\nस्वर्णं सुवर्णकनकोज्ज्वलकाञ्चनानि कल्याणहाटकहिरण्यमनोहराणि ।\n\nगाङ्गेयगैरिकमहारजताग्निवीर्यरुक्मानि हेमतपनीयकभास्वराणि ॥ २,२.१ ॥\n\nजाम्बूनदाष्टापदजातरूपपिञ्जानचामीकरकर्बुराणि ।\n\nकार्तस्वरापिञ्जरवर्णभूरितेजांसि दीप्तामलदीपिपीतकानि ॥ २,२.२ ॥\n\nमङ्गल्यसौमेरवशातकुम्भशृङ्गारचन्द्रारजजाम्बवानि ।\n\nआग्नेयनिष्काग्निशिखानि चेति नेत्राब्धिनिर्धारितहेमनाम ॥ २,२.३ ॥\n\n<स्वर्णभेदाः>\n\nप्राकृतं सहजं वह्निसम्भूतं खनिसम्भवं ॥ २,२.४ ॥\n\nरसेन्द्रवेधसंजातं स्वर्णं पञ्चविधं स्मृतं ।\n\nब्रह्माण्डं संवृतं येन रजोगुणभुवा खलु ॥ २,२.५ ॥\n\nतत्प्राकृतमिति प्रोक्तं देवानामपि दुर्लभं ।\n\nब्रह्मा येनावृतो जातः सुवर्णं सहजं हि तत् ॥ २,२.६ ॥\n\nविसृष्टमग्निना शैवं तेजः पीतं सुदुःसहं ।\n\nअभूत्स्वर्णं तदुद्दिष्टं सुवर्णं वह्निसंभवं ॥ २,२.७ ॥\n\nएतत्स्वर्णत्रयं दिव्यं वर्णैः षोडशभिर्युतं ।\n\nधारणादेव तत्कुर्याच्छरीरमजरामयं ॥ २,२.८ ॥\n\nगिरीणां खनिसम्भूतं तत्स्वर्णं खनिजं स्मृतं ।\n\nतच्चतुर्दशवर्णाढ्यं भक्षितं सर्वरोगहृत् ॥ २,२.९ ॥\n\nरसेन्द्रवेधसम्भूतं तद्वेधजमुदाहृतं ।\n\nरसायनं महाश्रेष्ठं पवित्रं वेधजं हि तत् ॥ २,२.१० ॥\n\nरक्ताभं पीतवर्णं च द्विविधं काञ्चनं भवेत् ।\n\n<ग्राह्याग्राह्यस्वर्णरूप>\n\nदाहे रक्तं सितं छेदे निकषे कुङ्कुमप्रभं ॥ २,२.११ ॥\n\nगुरु स्निग्धं मृदु स्वच्छं निर्दलं रक्तपीतकं ।\n\nहेम षोडशवर्णाढ्यं शस्यते देहलोहयोः ॥ २,२.१२ ॥\n\nश्वेताङ्गं कठिनं रूक्षं विवर्णं समलं दलं ।\n\nदाहे श्वेतासितं श्वेतं निकषे लघु च व्रजेत् ॥ २,२.१३ ॥\n\nन शुद्धं न मृतं स्वर्णं रोगवर्गं करोति च ।\n\nसौख्यं वीर्यं बलं हन्ति तस्माच्छुद्धिरुदीर्यते ॥ २,२.१४ ॥\n\n<स्वर्णशुद्धि>\n\nवल्मीकमृत्तिका धूमं गैरिकं चेष्टका पटु ।\n\nइत्येते मृत्तिकाः पञ्च जम्बीरैर्वारनालकैः ॥ २,२.१५ ॥\n\nपिष्ट्वा लिम्पेत्स्वर्णपत्रं भस्मच्छन्नं तु कर्परे ।\n\nयावद्द्रवं पुटं तावत्कुर्यात्तेन विशुध्यति ॥ २,२.१६ ॥\n\nमृत्तिकां मातुलुङ्गाम्लैः पञ्चवासरभावितां ।\n\nसभस्मलवणं हेम शोधयेत्पुटपाकतः ॥ २,२.१७ ॥\n\nभावयेन्मातुलुङ्गाम्लैस्त्रिदिनं पञ्चमृत्तिकां ।\n\nसैन्धवं भूमिभस्माभिः स्वर्णं शुध्यति पूर्ववत् ॥ २,२.१८ ॥\n\nतैले तक्रे गवां मूत्रे ह्यारनाले कुलुत्थके ।\n\nक्रमान्निषेचयेत्तप्तं सप्तवारं द्रवैर्द्रवैः ॥ २,२.१९ ॥\n\nस्वर्णादिलोहपत्राणां शुद्धिरेषा प्रशस्यते ।\n\nद्रावितौ नागवङ्गौ च तद्वत्सिञ्चेद्विशुद्धये ॥ २,२.२० ॥\n\nसुवर्णं ढालयेत्पूर्वं काञ्चनारोद्भवे रसे ।\n\nसप्तवारं ततः कर्मयोग्यं हेम भवेद्ध्रुवं ॥ २,२.२१ ॥\n\n<स्वर्णभस्म (१)>\n\nनागचूर्णं शिलायुक्तं वज्रीक्षीरसमन्वितं ।\n\nलेपनात्पुटयोगाच्च हेमपत्राणि लेपयेत् ॥ २,२.२२ ॥\n\nमृतं नागं स्नुहीक्षीरैरथवाम्लेन केनचित् ।\n\nपिष्ट्वा लेप्यं स्वर्णपत्रं रुद्ध्वा गजपुटे पचेत् ॥ २,२.२३ ॥\n\nआदाय पेषयेदम्ले मृतनागं चाष्टमांशकं ।\n\nपचेद्गजपुटे रुद्ध्वा पूर्ववन्नागसंयुतं ॥ २,२.२४ ॥\n\nएवं पुनः पुनः पाकादष्टधा म्रियते ध्रुवं ।\n\n<स्वर्णभस्म (२)>\n\nशुद्धसूतसमं गन्धं माक्षिकं च सहाम्लकैः ॥ २,२.२५ ॥\n\nअष्टभिश्च पुटैर्हेम म्रियते पूर्ववत्क्रिया ।\n\n<स्वर्णभस्म (३)>\n\nशुद्धसूतसमं स्वर्णं खल्वे कुर्याच्च गोलकं ॥ २,२.२६ ॥\n\nऊर्ध्वाधो गन्धकं दत्त्वा सर्वतुल्यं निरुध्य च ।\n\nत्रिंशद्वनोत्पलैर्दद्यात्पुटानेवं चतुर्दश ॥ २,२.२७ ॥\n\nनिरुत्थं जायते भस्म गन्धं देयं पुनः पुनः ।\n\n<स्वर्णभस्म (४)>\n\nस्वर्णमावर्त्य तोलैकं माषैकं शुद्धनागकं ॥ २,२.२८ ॥\n\nक्षिप्त्वादाय तु तच्चूर्णं तत्तुल्ये गन्धमाक्षिके ।\n\nअम्लेन मर्दयेद्यामं रुद्ध्वा लघुपुटे पचेत् ॥ २,२.२९ ॥\n\nगन्धं पुनः पुनर्देयं म्रियते दशभिः पुटैः ।\n\n<रसादिभिः स्वर्णमारणम्>\n\nहेमपत्राणि कुर्वीत विलिम्पेद्रसभस्मना ॥ २,२.३० ॥\n\nअम्लपिष्टेन पुटयेद्धेम निर्जीवतां व्रजेत् ।\n\nअथवा ताप्यपुटितं स्वर्णं गच्छति भस्मतां ॥ २,२.३१ ॥\n\nयद्वा मृतेन करिणा शिलायोगेन भस्मयेत् ।\n\nअथवा मृतवज्रेण योगिन्यंशविलेपितं ॥ २,२.३२ ॥\n\nभस्मतां यात्युपरसै रसैश्चैव महारसैः ।\n\nअम्लपिष्टैर्विलिप्तं च पुटितं याति भस्मतां ॥ २,२.३३ ॥\n\n<स्वर्णमारण (५)>\n\nस्वर्णस्य द्विगुणं सूतं याममम्लेन मर्दयेत् ।\n\nआरोटं माक्षिकं क्षिप्त्वा मूषायां स्वर्णतुल्यकं ॥ २,२.३४ ॥\n\nतत्पृष्ठे मर्दितं हेम तत्पृष्ठे शुद्धमाक्षिकं ।\n\nदेयं स्वर्णसमं तच्च पृष्ठे गन्धं च तत्समं ॥ २,२.३५ ॥\n\nसर्वं च चूर्णितं दद्याद्रुद्ध्वा मूषां धमेद्दृढं ।\n\nस्वभावशीतलं ग्राह्यं भस्म तद्भागपञ्चकं ॥ २,२.३६ ॥\n\nटङ्कणं श्वेतकाचं च भागैकैकं प्रपेषयेत् ।\n\nत्रितयं मधुनाज्येन मेलकं गोलकीकृतं ॥ २,२.३७ ॥\n\nधान्याभ्रस्य च भागैकमधश्चोर्ध्वं च दापयेत् ।\n\nनिरुध्य तद्धमेद्गाढं मूषायां घटिकाद्वयं ॥ २,२.३८ ॥\n\nनिरुत्थं जायते भस्म तत्तद्योगेषु योजयेत् ।\n\n<स्वर्णमारण (६)>\n\nहेम्नः पादं मृतं सूतं पिष्टमम्लेन केनचित् ॥ २,२.३९ ॥\n\nपत्रे लिप्त्वा पुटे पच्यादष्टभिर्म्रियते ध्रुवं ।\n\nशुद्धानां सर्वलोहानां मारणे रीतिरीदृशी ॥ २,२.४० ॥\n\n<स्वर्णमारण (७)>\n\nशुद्धमाक्षीकभागैकं भागं चारोटमाक्षिकं ।\n\nद्विभागं सूतकं क्षिप्त्वा त्रयमम्लेन मर्दयेत् ॥ २,२.४१ ॥\n\nभागैकं हेमपत्रं च लिप्त्वा चाम्लेन मर्दयेत् ।\n\nतद्गोलं पातनायन्त्रे हठाद्यामत्रयं पचेत् ॥ २,२.४२ ॥\n\nइत्येवं म्रियते स्वर्णं निरुत्थं नात्र संशयः ।\n\n<स्वर्णमारण (८)>\n\nयवचिञ्चारजोवृक्षभल्लातैष्टङ्कणेन च ॥ २,२.४३ ॥\n\nलिप्त्वा स्वर्णस्य पत्राणि रुद्ध्वा गजपुटे पचेत् ।\n\nतैर्द्रवैः पिष्ट्या म्रियते सप्तधा पुटैः ॥ २,२.४४ ॥\n\nपीलुकङ्कुष्ठबुक्काणसौवर्चलं अपेषितं ।\n\nलिप्त्वा स्वर्णस्य पत्राणि म्रियते सप्तभिः पुटैः ॥ २,२.४५ ॥\n\n<स्वर्णस्य गुणाः>\n\nसुवर्णं बृंहणं स्निग्धं मधुरं रसपाकयोः ।\n\nविषदोषहरं शीतं सकषायं सतिक्तकं ॥ २,२.४६ ॥\n\nहृद्यं कान्तिप्रदं बल्यं संरसनं गुरु लेखनं ।\n\nबुद्धिमेधास्मृतिकरं व्रणघ्नं वाग्विशुद्धिदं ॥ २,२.४७ ॥\n\nक्षयोन्मादप्रशमनं चक्षुष्यं च रसायनं ।\n\nत्रिदोषशमनं सौम्यमायुष्यं रुचिरं शुचि ॥ २,२.४८ ॥\n\nप्रज्ञावीर्यस्वरकरं ऐश्वर्यं धारणाद्भवेत् ॥ २,२.४९ ॥\n\nâक्, २, ३\n\nश्रीभैरवः ।\n\n<सिल्वेरःः स्य्नोन्य्म्स्>\n\nरौप्यं शुभ्रं वसुश्रेष्ठं रुचिरं चन्द्रलोहकं ।\n\nरजतं तप्तरूप्यं च चन्द्रभूतिस्तु रौप्यकं ॥ २,३.१ ॥\n\nकलधौतं च सौधं च चन्द्रहासं च तारकं ।\n\n<रजतभेदाः>\n\nसहजं खनिसंजातं कृत्रिमं च त्रिधा मतं ॥ २,३.२ ॥\n\nरजतं पूर्वपूर्वं हि स्वगुणैरुत्तरोत्तरं ।\n\nकैलासाद्यद्रिसम्भूतं सहजं रजतं भवेत् ॥ २,३.३ ॥\n\nतत्स्पृष्टं हि महाव्याधिनाशनं देहिनां भवेत् ।\n\nहिमाचलादिकूटेषु यद्रूप्यं जायते हि तत् ॥ २,३.४ ॥\n\nखनिजं कथ्यते तज्ज्ञैः परमं हि रसायनं ।\n\nश्रीरामपादुकान्यस्तं वङ्गं यद्रूप्यतां गतं ॥ २,३.५ ॥\n\nतत्पादरूप्यमित्युक्तं कृत्रिमं सर्वरोगनुत् ।\n\n<ग्राह्याग्राह्यरजतस्वरूपम्>\n\nघनं स्निग्धं गुरु स्निग्धं दाहे छेदे सितं मृदु ॥ २,३.६ ॥\n\nवर्णाढ्यं चन्द्रवत्स्वच्छं दाहे छेदे समप्रभं ।\n\nशङ्खाभं मसृणं स्फोटरहितं रजतं शुभं ॥ २,३.७ ॥\n\nदाहे रक्तं च पीतं च कृष्णं रूक्षं स्फुटं लघु ।\n\nस्थूलाङ्गं कर्कशाङ्गं च रजतं त्याज्यमष्टधा ॥ २,३.८ ॥\n\nकठिनं कृत्रिमं रूक्षं विवर्णं समलं दलं ।\n\nदाहे छेदे घने नष्टं मध्यमं रजतं मतं ॥ २,३.९ ॥\n\nकरोति तापं विड्भेदं क्षयं शुक्लबलायुषां ।\n\nन शुद्धं न मृतं तारं तस्माच्छुद्धं च मारयेत् ॥ २,३.१० ॥\n\n<रजतशुद्धि>\n\nनागेन टङ्कणेनैव द्रावितं शुद्धिमृच्छति ।\n\nतारं त्रिवारं निक्षिप्तं तैले ज्योतिष्मतीभवे ॥ २,३.११ ॥\n\nतप्तं तप्तं तारपत्रं सेचयेच्छुद्धिं आप्नुयात् ।\n\nपिशाचसंभवे यद्वा प्रक्षिप्तं शुद्धिमाप्नुयात् ॥ २,३.१२ ॥\n\nरजतं दोषनिर्मुक्तं नागोत्तीर्णं समाहरेत् ।\n\nश्वेतकुम्भोद्भवे नीरे ढालयेत्सप्तवारकान् ॥ २,३.१३ ॥\n\n<रजतभस्म (१, २, ३)>\n\nकुरण्डमुनिपुष्पोत्थसलिलैः संप्रमर्दयेत् ।\n\nतारपत्राणि लिप्तानि पुटयेच्च वनोत्पलैः ॥ २,३.१४ ॥\n\nम्रियते नात्र सन्देहः लिप्तं वा रसभस्मना ।\n\nअम्लवर्गप्रलिप्तेन पूर्ववत्पुटयोगतः ॥ २,३.१५ ॥\n\nम्रियते तालकं सूतं वङ्गमम्लेन पेषयेत् ।\n\nतारपत्राणि संलिप्य पुटित्वा भस्मतां नयेत् ॥ २,३.१६ ॥\n\nम्रियते गन्धयोगाद्यैर्वैष्णवेन विपद्यते ।\n\n<रजतभस्म (४)>\n\nस्नुहीक्षीरैः पचेत्ताप्यं तारपत्राणि लेपयेत् ॥ २,३.१७ ॥\n\nरुद्ध्वा गजपुटे पक्त्वा पूर्वोक्तैः पाचयेत्पुनः ।\n\nचत्वारिंशत्पुटैरेवं पचेत्तारं मृतं भवेत् ॥ २,३.१८ ॥\n\n<रजतभस्म (५)>\n\nभूधात्रीं माक्षिकं तुल्यं पिप्पलीं सैन्धवाम्लकैः ।\n\nलिप्त्वा तारस्य पत्राणि रुद्ध्वा सप्तपुटैः पचेत् ॥ २,३.१९ ॥\n\nद्रवैः पुनः पुनः पिष्ट्वा म्रियते नात्र संशयः ।\n\n<रजतभस्म (६)>\n\nलिकुचद्रवसूताभ्यां तारपिष्टीं प्रकल्पयेत् ॥ २,३.२० ॥\n\nरुद्ध्वाधो गन्धकं दत्त्वा मूषागर्भे निरुध्य च ।\n\nस्वेदयेद्वालुकायन्त्रे दिनमेकं दृढाग्निना ॥ २,३.२१ ॥\n\nस्वाङ्गशीतलतां पिष्टिं साम्लतालेन मर्दितं ।\n\nपुटेद्द्वादशवाराणि भस्मीभवति रूप्यकं ॥ २,३.२२ ॥\n\n<रजतभस्म (७)>\n\nमाक्षिकं चूर्णलुङ्गाम्लमर्दितं पुटितं शनैः ।\n\nत्रिंशद्वारेण तत्तारं निरुत्थं भस्म जायते ॥ २,३.२३ ॥\n\nरागः स्यात्सर्वलोहानां पुटाधिक्ये न संशयः ।\n\n<रजतभस्म (८)>\n\nतारपत्त्रं चतुर्भागा भागैकं शुद्धतालकं ॥ २,३.२४ ॥\n\nमर्द्यं जम्बीरजैर्द्रावैस्तारपत्राणि लेपयेत् ।\n\nशोषयेदन्धयेत्तं च त्रिंशद्वनोत्पलैः पुटेत् ॥ २,३.२५ ॥\n\nचतुर्दशपुटैरेवं निरुत्थं म्रियते ध्रुवं ।\n\n<रजतभस्म (९)>\n\nरौप्यपत्रं चतुर्भागा भागैकं मृतवङ्गकं ॥ २,३.२६ ॥\n\nअथवा गन्धभागैकं लेप्यं जम्बीरपेषितैः ।\n\nरुद्ध्वा त्रिभिः पुटैः पाच्यं पञ्चविंशद्वनोत्पलैः ॥ २,३.२७ ॥\n\nम्रियते नात्र सन्देहो गन्धो देयः पुनः पुनः ।\n\n<रजतभस्म (१०)>\n\nरसगन्धौ समं कृत्वा काकतुण्डस्य मूलकं ॥ २,३.२८ ॥\n\nमर्दयेन्महिषीक्षीरैः पिष्टिं तां क्षालयेज्जलैः ।\n\nहरिद्रागोलके क्षिप्त्वा गोलं हयपुरीषके ॥ २,३.२९ ॥\n\nक्षिप्त्वा दिनैकविंशच्च तद्गर्भादुद्धरेत्पुनः ।\n\nतत्पिष्ट्वा तारपत्राणि लेप्यमम्लेन केनचित् ॥ २,३.३० ॥\n\nपुटैर्विंशतिभिर्भस्म जायते नात्र संशयः ।\n\nभस्मना ह्यम्लपिष्टेन लिम्पेत्ताम्रमयं क्षुरं ॥ २,३.३१ ॥\n\nजायते तं मृतं विद्याद्भस्म हाटकतारयोः ।\n\n<रजतस्य गुणाः>\n\nरौप्यं स्निग्धं कषायाम्लं विपाके मधुरं रसं ॥ २,३.३२ ॥\n\nवयसः स्थापनं शीतं लेखनं वातपित्तजित् ।\n\nवृष्यं रुचिकरं बल्यं जठराग्निप्रदीपनं ॥ २,३.३३ ॥\n\nâक्, २, ४\n\nश्रीभैरवः ।\n\n<ताम्र>\n\nताम्रं म्लेच्छमुखं शुल्बं तपनेष्टमुदुम्बरं ।\n\nत्र्यम्बकं चारविन्दं च रविलोहं रविप्रियं ॥ २,४.१ ॥\n\nरक्तं नैपालकं चैव रक्तधातुः करेन्दुधा ।\n\nम्लेच्छं नेपालकं चेति तयोर्नेपालमुत्तमं ॥ २,४.२ ॥\n\nनेपालादन्यखन्युत्थं म्लेच्छमित्यभिधीयते ।\n\nसुस्निग्धं मृदुलं शोणं घनघातक्षयं गुरु ॥ २,४.३ ॥\n\nनिर्विकारं गुरु श्रेष्ठं ताम्रं नेपालमुच्यते ।\n\nसितकृष्णारुणच्छायं वामभेदि कठोरकं ॥ २,४.४ ॥\n\nक्षालितं च पुनः कृष्णं एतन्म्लेच्छकताम्रकं ।\n\nपाण्डुरं कृष्णशोणं च लघु स्फुटनसंयुतं ॥ २,४.५ ॥\n\nरूक्षाङ्गं सदलं ताम्रं नेष्यते रसकर्मणि ।\n\nउत्क्लेदमोहभ्रमदाहभेदाः ताम्रस्य दोषाः खलु दुर्धरास्ते ।\n\nविशोधनात्तद्विगतस्वदोषं सुधासमं स्याद्रसवीर्यपाके ॥ २,४.६ ॥\n\nवान्तिमूर्च्छाभ्रमोन्मादनानारुक्कुष्ठशूलकृत् ॥ २,४.७ ॥\n\nआयुःकान्तिबलभ्रंशकरं धातुप्रदूषणं ।\n\nनु शुद्धं न मृतं ताम्रं तेन संशोध्य मारयेत् ॥ २,४.८ ॥\n\n<ताम्रशुद्धि>\n\nताम्रं क्षाराम्लसंयुक्तं द्रावितं तप्तगैरिकं ।\n\nनिक्षिप्तं महिषीतक्रछगणे सप्तवारकं ॥ २,४.९ ॥\n\nपञ्चदोषविनिर्मुक्तं सप्तवारेण जायते ।\n\nताम्रनिर्दलपत्त्राणि लिप्त्वा निम्बवसिन्धुना ॥ २,४.१० ॥\n\nध्मात्वा सौवीरके क्षेपाद्विशुध्यत्यष्टवारतः ।\n\nनिम्ब्वम्बुपटुलिप्तानि तापितान्यष्टवारकं ॥ २,४.११ ॥\n\nविशुध्यन्त्यर्कपत्राणि निर्गुण्डीरसमर्दनात् ।\n\nकुमारीपत्रमध्ये तु शुल्वपत्रं निवेशितं ॥ २,४.१२ ॥\n\nपुटितं दोषनिर्मुक्तं पाण्डुरं च प्रजायते ।\n\nइत्थं विशोधितं ताम्रं सर्वदोषविवर्जितं ॥ २,४.१३ ॥\n\nभवेद्रसायनकरं देहलोहकरं परं ।\n\nइमां शुद्धिं विजानीयाच्छिवो वा नन्दिकेश्वरः ॥ २,४.१४ ॥\n\nबलिना निहतं ताम्रं सप्तवारं समुत्थितं ।\n\nसर्वदोषविनिर्मुक्तं भवेदमृतसन्निभं ॥ २,४.१५ ॥\n\nस्नुह्यर्कक्षीरलवणकाञ्जिकैस्ताम्रपत्रकं ।\n\nलिप्त्वा प्रताप्य निर्गुण्डीरसैः सिञ्च्यात्पुनः पुनः ॥ २,४.१६ ॥\n\nवारान्द्वादशतः शुद्धं लेपात्तापाच्च सेचनात् ।\n\nखटिकां लवणं तक्रैरारनालैश्च पेषयेत् ॥ २,४.१७ ॥\n\nतेन लिप्तं ताम्रपत्रं तप्तं तप्तं निषेचयेत् ।\n\nषड्वारं अम्लतक्रान्तर्निर्गुण्ड्याश्च विशुद्धये ॥ २,४.१८ ॥\n\nतप्तानि ताम्रपत्राणि सेचयेत्तिक्तकारसैः ।\n\nलिप्त्वाम्लतक्रलवणकाञ्जिकेन पुनः पुनः ॥ २,४.१९ ॥\n\nतप्तं तप्तं त्रिधा सिञ्च्याच्छुद्धिमायाति निश्चयं ।\n\nगोमूत्रेण पचेद्यामं ताम्रपात्रं दृढाग्निना ॥ २,४.२० ॥\n\nशुध्यते नात्र सन्देहो मारणं चाप्यथोच्यते ।\n\n<ताम्रभस्म (१)>\n\nगन्धेन ताम्रतुल्येन ह्यम्लपिष्टेन लेपयेत् ॥ २,४.२१ ॥\n\nकण्टवेधीकृतं पत्रमन्धयित्वा पुटे पचेत् ।\n\nउद्धृत्य चूर्णयेत्तस्मिन्पादांशं गन्धकं क्षिपेत् ॥ २,४.२२ ॥\n\nजम्बीरैरारनालैर्वा मृगदूर्वाथवा द्रवैः ।\n\nपिष्ट्वा पिष्ट्वा पचेद्रुद्धं सगन्धं च चतुष्पुटैः ॥ २,४.२३ ॥\n\nमातुलुङ्गद्रवैः पिष्ट्वा पुटमेकं प्रदापयेत् ।\n\nसितशर्करयाप्येकं पुटं देयं मृतं भवेत् ॥ २,४.२४ ॥\n\n<ताम्रभस्म (२)>\n\nपाषाणभेदिमत्स्याक्षीद्रवैर्द्विगुणगन्धकं ।\n\nताम्रस्य लेपयेत्पिष्टिं रुद्ध्वा गजपुटे पचेत् ॥ २,४.२५ ॥\n\nसमांशेन पुनर्गन्धं दत्त्वा द्रावैश्च लोलयेत् ।\n\nएवं सप्तपुटैः पक्वं ताम्रभस्म भवेद्ध्रुवं ॥ २,४.२६ ॥\n\n<ताम्रभस्म (३)>\n\nताम्रस्य त्रिगुणं सूतं जम्बीराम्लेन मर्दयेत् ।\n\nआदौ मूषान्तरे क्षिप्त्वा धुत्तूरस्य तु पत्रकं ॥ २,४.२७ ॥\n\nतत्पृष्ठे ताम्रतुल्यं च गन्धकं चूर्णितं क्षिपेत् ।\n\nतत्पृष्ठे मर्दितं ताम्रं पूर्वतुल्यं च गन्धकं ॥ २,४.२८ ॥\n\nआच्छाद्य धूर्तपत्रैस्तु रुद्ध्वा गजपुटे पचेत् ।\n\nस्वाङ्गशीतं ततश्चूर्णं मृतं भवति निश्चितं ॥ २,४.२९ ॥\n\n<ताम्रभस्म (४)>\n\nकिंचिद्गन्धेन वाम्लेन क्षालयेत्ताम्रपत्रकं ।\n\nताम्रपादेन सूतेन सार्द्रं पत्रं प्रलेपयेत् ॥ २,४.३० ॥\n\nताम्रद्विगुणगन्धेन चाम्लपिष्टेन तत्पुनः ।\n\nलिप्त्वा ह्यधोर्ध्वगं देया सुपिष्टा चाम्लपर्णिका ॥ २,४.३१ ॥\n\nतत्पिण्डं भाण्डगर्भे तु रुद्ध्वा चुल्ल्यां विपाचयेत् ।\n\nयामैकं ताम्रपाकेन भस्मीभवति निश्चितं ॥ २,४.३२ ॥\n\n<ताम्रभस्म (५)>\n\nसूतमेकं द्विधा गन्धं यामं कन्या विमर्दयेत् ।\n\nद्वयोस्तुल्ये ताम्रपत्रे स्थाल्या गर्भे निरोधयेत् ॥ २,४.३३ ॥\n\nसम्यङ्मृल्लवणैः सन्धिं पार्श्वे भस्म निधापयेत् ।\n\nचतुर्यामं पचेच्चुल्ल्यां पात्रपृष्ठे सगोमयं ॥ २,४.३४ ॥\n\nजलं पुनः पुनर्देयं स्वाङ्गशीतं विचूर्णयेत् ।\n\nम्रियते नात्र सन्देहः सर्वयोगेषु योजयेत् ॥ २,४.३५ ॥\n\n<ताम्रभस्म (६)>\n\nजीर्णं ताम्रं समादाय तत्र चैतान्विनिक्षिपेत् ।\n\nवङ्गं घोषं गजं तीक्ष्णसारं कान्तं च षट्समान् ॥ २,४.३६ ॥\n\nप्रत्येकं ताम्रमानेन सर्वानेकत्र धामयेत् ।\n\nवङ्कनालेन तावत्तद्यावदर्कोऽवशिष्यते ॥ २,४.३७ ॥\n\nतमर्कं ढालयेत्पूर्वं निर्गुण्डीसलिलान्तरे ।\n\nसप्तवारांश्च तन्मूलचूर्णमर्के प्रवापयेत् ॥ २,४.३८ ॥\n\nतेन ताम्रेण कुर्वीत वटिकामव्रणां शुभां ।\n\nद्विगुणं गन्धकं लिप्त्वा बलेस्त्र्यंशं च पारदं ॥ २,४.३९ ॥\n\nशुद्धं हिङ्गुलजं वापि मर्दयेद्बीजपूरकैः ।\n\nजम्बीरजैर्वा लिकुचनीरैः सम्यक्प्रमर्दयेत् ॥ २,४.४० ॥\n\nत्रिदिनं तद्विशोष्याथ भाण्डान्तस्तन्निवेशयेत् ।\n\nउपरिष्टात्ताम्रघटीं अधोवक्त्रां निधाय च ॥ २,४.४१ ॥\n\nदृढं विलेपयेत्पश्चात्कटोरीं मृण्मयीं क्षिपेत् ।\n\nअतिप्रयत्नाल्लिम्पेत्तां यथा वारा न भिद्यते ॥ २,४.४२ ॥\n\nअधिचुल्लि ततो दत्त्वा पूरयित्वा जलैरधः ।\n\nप्रज्वालयेद्वीतिहोत्रं मृदुमध्योत्तमक्रमात् ॥ २,४.४३ ॥\n\nदिनानि षट्समादाय स्वाङ्गशीतं तु पात्रकं ।\n\nनिर्भिद्य शुल्वं गृह्णीत मृतं सूतेन यत्नतः ॥ २,४.४४ ॥\n\nततः खल्वे विचूर्ण्यैतद्यथेष्टं विनियोजयेत् ।\n\n<ताम्रभस्मशुद्धिः>\n\nनानाविधं मृतं ताम्रं शुद्ध्यर्थं भागपञ्चकं ॥ २,४.४५ ॥\n\nभागैकं श्वेतकाचं च भागं श्वेतं च टङ्कणं ।\n\nमूषायां मिश्रितं क्षिप्त्वा भागैकं चाभ्रपत्रकं ॥ २,४.४६ ॥\n\nऊर्ध्वं दत्त्वा निरुध्याथ ध्माते ग्राह्यं सुशीतलं ।\n\nनिर्दोषं तु भवेत्ताम्रं सर्वरोगहरं भवेत् ॥ २,४.४७ ॥\n\nअथवा मारितं ताम्रं अम्लेनैकेन मर्दयेत् ।\n\nतद्गोलं सूरणस्यान्तः रुद्ध्वा सर्वत्र लेपयेत् ॥ २,४.४८ ॥\n\nशुष्कं गजपुटे पच्यात्सर्वदोषहरं भवेत् ।\n\nवान्तिं भ्रान्तिं विरेकं च न करोति कदाचन ॥ २,४.४९ ॥\n\n<ताम्रभस्म (७)>\n\nविलिप्य लिकुचद्रावपिष्टगन्धाश्मपङ्कतः ।\n\nताम्रपत्राणि संछाद्य स्थालीमध्ये निरुध्य च ॥ २,४.५० ॥\n\nयाममात्रं पचेत्सम्यक्शीतान्याकृष्य चूर्णयेत् ।\n\nतद्भस्म वल्लमात्रं हि ताम्बूलीदलवेष्टितं ॥ २,४.५१ ॥\n\nभक्षितं वामयित्वाथ रेचयित्वा द्वियामतः ।\n\nज्वरं विनाशयेन्नःणां शूलाध्मानसमन्वितं ॥ २,४.५२ ॥\n\nविषं गरं च वेगेन वामयत्येव निश्चितं ।\n\nपथ्यमत्र प्रदातव्यं गव्यं तक्रं च भक्तकं ॥ २,४.५३ ॥\n\nअतिरेकेऽतिवान्तौ च समोहे चातिमात्रके ।\n\nतत्तदौचित्ययोगेन कुर्याच्छीतां प्रतिक्रियां ॥ २,४.५४ ॥\n\nअतिवान्तौ भजेद्भ्रष्टं इक्षुदण्डं सुशीतलं ।\n\nयद्वा बिल्वभवं क्वाथं सितया सह पाचयेत् ॥ २,४.५५ ॥\n\nबर्बूरत्वग्रसः पेयो विरेके तक्रसंयुतः ।\n\n<ताम्रभस्म (८)>\n\nशुल्बतुल्येन सूतेन बलिना तत्समेन च ॥ २,४.५६ ॥\n\nतदर्धांशेन तालेन शिलया च तदर्धया ।\n\nविधाय कज्जलीं श्लक्ष्णां भिन्नकज्जलसन्निभां ॥ २,४.५७ ॥\n\nयन्त्राध्यायविनिर्दिष्टगर्भयन्त्रोदरान्तरे ।\n\nकज्जलीं ताम्रपत्राणि पर्यायेण विनिक्षिपेत् ॥ २,४.५८ ॥\n\nप्रपचेद्यामपर्यन्तं स्वाङ्गशीतं विचूर्णयेत् ।\n\nतत्तद्रोगहरानुपानसहितं ताम्रं द्विवल्लोन्मितं सल्लीढं परिणामशूलमुदरं शूलं च पाण्डुज्वरं ।\n\nगुल्मप्लीहयकृत्क्षयाग्निसदनं मेहं च मूलामयं दुष्टां च ग्रहणीं हरेद्ध्रुवमिदं सर्वामयध्वंसनं ॥ २,४.५९ ॥\n\nताम्रं तिक्तकषायकं च मधुरं पाकेऽथ वीर्योष्णकं कोष्णं पित्तकफापहं जठररुक्कुष्ठामजूर्त्यन्तकृत् ।\n\nऊर्ध्वाधःपरिशोधनं च विषहृत्स्थौल्यापहं क्षुत्करं दुर्नामक्षयपाण्डुरोगशमनं नेत्र्यं परं लेखनं ॥ २,४.६० ॥\n\nâक्, २, ५\n\nश्रीभैरवः ।\n\n<लोहोत्पत्तिः>\n\nकान्तायस्तीक्ष्णमुण्डाख्यलोहोत्पत्तिरथोच्यते ।\n\nदेवासुरसमूहेन मथ्यमाने महोदधौ ॥ २,५.१ ॥\n\nसमुत्पन्नं पुरा तस्मिन्नमृतं देवजीवनं ।\n\nपीयमानात्सुरैस्तस्मान्निपेतुः क्षुद्रबिन्दवः ॥ २,५.२ ॥\n\nज्ञात्वा तान्भूगतान्यन्ता गोपयामास धूर्जटिः ।\n\nलोहपाषाणरूपेण कृत्वा तान्वसुधातले ॥ २,५.३ ॥\n\nपापरोगाभिभूता ये मानवा न भजन्त्वमून् ।\n\nइत्येवं शिवगुप्ता ये सुधाया बिन्दवः पुरा ॥ २,५.४ ॥\n\nतेषां मया समासेन कथ्यते साधनं स्फुटं ।\n\nकुष्ठादिरोगनाशार्थं यथाबुद्ध्यनुसारतः ॥ २,५.५ ॥\n\n<इरोनःः सुब्त्य्पेस्>\n\nकान्तायस्तीक्ष्णमुण्डाख्यं लोहमेवमपि त्रिधा ।\n\nरसायनेभ्यः सर्वेभ्यो विद्याच्छतगुणाधिकं ॥ २,५.६ ॥\n\n<कान्तलोहःः स्य्नोन्य्म्स्>\n\nअयस्कान्तं कान्तलोहं कान्तं स्यात्कृष्णलोहकं ।\n\nकान्तायसं महालोहं काललोहं च सप्तधा ॥ २,५.७ ॥\n\n<अशुद्धकान्तलोहसेवनजा दोषाः>\n\nहृत्पीडां वह्निदौर्बल्यं महारोगान्मृतिं तथा ।\n\nकरोति सेवनाल्लोहं अशोधितं अमारितं ॥ २,५.८ ॥\n\n<कान्तग्रहणविधिः>\n\nतस्मात्कान्तस्य संशुद्धिर्मारणं च विधीयते ।\n\nमदोन्मत्तगजः सूतः कान्तमङ्कुशमुच्यते ॥ २,५.९ ॥\n\nक्षेत्रं ज्ञात्वा गृहीतव्यं तत्प्रयत्नेन भूयसा ।\n\nमारुतातपनिक्षिप्तं वर्जयेत्सुरसुन्दरि ॥ २,५.१० ॥\n\nभूमिस्थितं च यत्कान्तं छागरक्तेन भावयेत् ।\n\nछागरक्तप्रलिप्तेन चर्मणा तत्प्रवेष्टयेत् ॥ २,५.११ ॥\n\nछागचर्म परीवेष्ट्य विन्यसेत्पूर्ववत्क्षितौ ।\n\nउद्धृतं सप्तभिर्मासैस्तोयकुम्भे विनिक्षिपेत् ॥ २,५.१२ ॥\n\nरक्तपुष्पैः सदा पूज्यं रक्तगन्धानुलेपनैः ।\n\nपूरितं मद्यमांसैश्च योज्यं रसरसायने ॥ २,५.१३ ॥\n\nसंस्कृतं छागरक्तेन भ्रामकं चुम्बकं भवेत् ।\n\nअनेन क्रमयोगेन द्रावकं भवति प्रिये ॥ २,५.१४ ॥\n\nकान्तलोहं विना सूतो देहे न क्रामति क्वचित् ।\n\nन कान्तेन विना सूतः कान्तः सूतविवर्जितः ॥ २,५.१५ ॥\n\nकान्तसूतसमायुक्तः प्रयोगो देहधारकः ।\n\nपुरा प्रोक्तं मया सर्वं कान्तसत्वं यथाविधि ॥ २,५.१६ ॥\n\nअधुना सम्प्रवक्ष्यामि कान्तसंस्कारतद्गुणान् ।\n\n<कान्तलोहःः शोधनःः नैसर्गिक>\n\nशशरक्तेन संलिप्तं कान्तपत्रं सुधामितं ॥ २,५.१७ ॥\n\nत्रिवारं चाग्निना देवि दोषं नैसर्गिकं त्यजेत् ।\n\n<कान्तलोहःः शोधनःः अद्रि>\n\nत्रिफलाष्टगुणे तोये त्रिफला षोडशं पलं ॥ २,५.१८ ॥\n\nतत्क्वाथपादशेषं च कान्तस्य पलपञ्चकं ।\n\nकृत्वा पत्राणि तप्तानि सप्तवारं निषेचयेत् ॥ २,५.१९ ॥\n\nएव प्रलीयते दोषो गिरिजो लोहसंभवः ।\n\nकान्तलोहमयं चूर्णं गोमूत्रेऽष्टगुणे पचेत् ॥ २,५.२० ॥\n\nधान्याम्लैः क्षालितं भूयः शोषितं शुद्धिमाप्नुयात् ।\n\nरत्नमाला हंसपादी गोजिह्वा त्रिफलामृता ॥ २,५.२१ ॥\n\nगोपाली तुम्बुरुर्दन्ती गोमूत्रे पेषयेदिमाः ।\n\nतत्कल्के कान्तपत्रं तु तप्तं तप्तं द्विसप्तधा ॥ २,५.२२ ॥\n\nसेचयेत्कान्तलोहं तु सर्वदोषनिवृत्तये ।\n\n<कान्तसिद्धिक्रमः>\n\nक्रमः कान्तस्य सिद्ध्यर्थं कर्तव्यो मन्त्रपूर्वकं ॥ २,५.२३ ॥\n\nउद्भवोद्भवशब्दः स्याच्चतुर्थ्यन्तोऽमृतात्परं ।\n\nस्वाहान्तः प्रणवश्चादौ मन्त्रोऽयं मर्दने स्थितः ॥ २,५.२४ ॥\n\nरक्षायै लोहरसयोरयमेवैकमुद्भवं ।\n\nविना स्वाहेति तस्यान्ते फडन्तं योजयेत्प्रिये ॥ २,५.२५ ॥\n\nप्रणवोर्ध्वं नमश्चण्डं वज्रपाषाण इत्यपि ।\n\nततः परं महावज्रसेनाधिपतये नमः ॥ २,५.२६ ॥\n\nद्विरुक्तसरुशब्दः स्यान्महाविद्याबलाय च ।\n\nततस्त्वाहेति मन्त्रोऽयं बलिकर्मणि पूजितः ॥ २,५.२७ ॥\n\nअनेनैव बलिं कृत्वा यथोक्तामाचरेत्क्रियां ।\n\n<लोहभस्मविधिः (१)>\n\nस्तन्येन हिङ्गुलस्याथ पेषयेत्पलपञ्चकं ॥ २,५.२८ ॥\n\nतेनैव पत्रं कान्तस्य लिम्पेत्पञ्चपलोन्मितं ।\n\nरुद्ध्वा गजपुटे पाच्यं कषायैस्त्रैफलैः पुनः ॥ २,५.२९ ॥\n\nजम्बीरैरारनलैर्वा विंशत्यंशेन हिङ्गुलं ।\n\nपिष्ट्वालिप्य पुटे रुद्ध्वा तल्लोहे पाचयेत्पुनः ॥ २,५.३० ॥\n\nरुद्धं पुटेत्पचेद्रात्रौ प्रातर्द्रावैश्च भावयेत् ।\n\nएवमष्टदिनं कुर्यात्त्रिविधं म्रियते ह्ययः ॥ २,५.३१ ॥\n\n<लोहभस्मविधिः (२)>\n\nचिञ्चापत्रनिभं कुर्यात्कान्तं तीक्ष्णं च मुण्डकं ।\n\nमृत्पात्रस्थं क्षिपेद्घर्मे दन्तीद्रावैः प्रपूरयेत् ॥ २,५.३२ ॥\n\nपत्रं पुनः पुनस्तावद्यावत्तरति तत्स्वयं ।\n\nम्रियते तीव्रघर्मेण तच्चूर्णीकृत्य योजयेत् ॥ २,५.३३ ॥\n\n<लोहभस्मविधिः (३)>\n\nकान्तायस्तीक्ष्णमुण्डानां चूर्णं मत्स्याक्षिजैर्द्रवैः ।\n\nआतपे त्रिदिनं भाव्यं त्रिदिनं चित्रकद्रवैः ॥ २,५.३४ ॥\n\nत्र्यहं त्रिकण्टकरसैः सहदेवीद्रवैर्दिनं ।\n\nगोमूत्रैस्त्रिफलाक्वाथैर्भावयेच्च त्र्यहं त्र्यहं ॥ २,५.३५ ॥\n\nउक्तद्रावैस्ततो मर्द्यं क्रमाद्देयं पुटं पुटं ।\n\nरुद्ध्वा गजपुटैरेवं मृतं योगेषु योजयेत् ॥ २,५.३६ ॥\n\n<लोहभस्मविधिः (४)>\n\nस्थाल्यां वा लोहपात्रे वा लोहदर्व्या विचालयन् ।\n\nपाचयेत्त्रिफलाक्वाथैर्दिनं लोहचूर्णकं ॥ २,५.३७ ॥\n\nतत्पिण्डं त्रिफलातोयैः पिष्ट्वा रुद्ध्वा पुटे पचेत् ।\n\nषोडशाङ्गुलगर्तान्तर्निर्वातेऽहर्निशं पचेत् ॥ २,५.३८ ॥\n\nएवं त्रिधा प्रकर्तव्यं स्थालीपाकं पुटान्तकं ।\n\nभृङ्गार्द्रकं तालमूलं हस्तिकर्ण्याश्च मूलकं ॥ २,५.३९ ॥\n\nशतावरीविदार्योश्च मूलं तत्त्रिफलाम्भसि ।\n\nसंपेष्य पूर्ववत्स्थाल्यां पाच्यं पेष्यं त्रिधा पुटैः ॥ २,५.४० ॥\n\nपाच्यं ततः पुनर्नव्याः क्वाथैश्च दशमूलतः ।\n\nबृहत्याश्च कषायेण बीजपूरस्य च द्रवैः ॥ २,५.४१ ॥\n\nब्रह्मबीजरसैः शिग्रुक्वाथैर्गोपयसापि च ।\n\nप्रत्येकं संप्रपेष्यादौ पूर्वगर्ते पुटे पचेत् ॥ २,५.४२ ॥\n\nभावयेत्तद्द्रवेणैव पुटान्ते याममात्रकं ।\n\nप्रत्येकमेवं संपेष्य पुटयेद्भावयेत्क्रमात् ॥ २,५.४३ ॥\n\nम्रियते नात्र सन्देहः कान्तं तीक्ष्णं च मुण्डकं ।\n\n<लोहभस्मविधिः (५)>\n\nशुद्धसूतं द्विधा गन्धं खल्वे कृत्वा तु कज्जलीं ॥ २,५.४४ ॥\n\nद्वयोः समं कान्तचूर्णं मर्दयेत्कन्यकाद्रवैः ।\n\nयामद्वयात्समुद्धृत्य तद्गोलं ताम्रपात्रके ॥ २,५.४५ ॥\n\nआच्छाद्यैरण्डपत्रैश्च यामार्धेऽत्युष्णतां गतं ।\n\nधान्यराशौ न्यसेत्पश्चात्त्रिदिनान्ते समुद्धरेत् ॥ २,५.४६ ॥\n\nसंपेष्य गालयेद्वस्त्रे सत्यं वारितरं भवेत् ।\n\nकान्तं तीक्ष्णं च मुण्डं च निरुत्थं जायते मृतं ॥ २,५.४७ ॥\n\nस्वर्णादीन्मारयेदेवं चूर्णीकुर्याच्च लोहवत् ।\n\nसिद्धयोगं अथाख्यातं सिद्धानां संमुखागतं ॥ २,५.४८ ॥\n\nअनुभूतं मया देवि सर्वरोगापहारकं ।\n\nनायः पचेत्पञ्चपलप्रमाणादधो न चोर्ध्वं त्रिदशप्रमाणात् ॥ २,५.४९ ॥\n\n<लोहभस्मविधिः (६)>\n\nअर्जुनस्य त्वचः पेष्याः काञ्जिकेनातिलोलिताः ।\n\nतन्मध्ये कान्तचूर्णं च कांस्यपात्रे विनिक्षिपेत् ॥ २,५.५० ॥\n\nदिनैकं धारयेद्घर्मे द्रवैः पूर्यं पुनः पुनः ।\n\nअर्जुनैः सारनालैर्वा त्रिविधं मारयेदयः ॥ २,५.५१ ॥\n\nद्रवैः कुक्कुटपत्रोत्थैः कान्तचूर्णं विमर्दयेत् ।\n\nदिनं च ह्यातपे तीव्रे द्रवैर्मर्द्यं त्रिकण्टजैः ॥ २,५.५२ ॥\n\nवन्ध्याभृङ्गपुनर्नव्याः सगोमूत्रैर्दिनं पुनः ।\n\nगोमूत्रैस्त्रिफला क्वाथ्या तत्कषायेण भावयेत् ॥ २,५.५३ ॥\n\nत्रिसप्ताहं प्रयत्नेन दिनैकं मर्दयेत्ततः ।\n\nरुद्ध्वा गजपुटे पच्याद्दिनं क्वाथेन मर्दयेत् ॥ २,५.५४ ॥\n\nदिवा मर्द्यं पुटेद्रात्रावेकविंशद्दिनावधि ।\n\nएकविंशत्पुटैरेवं म्रियते त्रिविधं ह्ययः ॥ २,५.५५ ॥\n\n<लोहभस्मविधिः (८)>\n\nमाक्षिकं च शिला ह्यम्लैर्हरिद्रा मरिचाङ्घ्रि च ।\n\nपिष्ट्वा लेप्यं कान्तपत्रं तप्तं तप्तं निषेचयेत् ॥ २,५.५६ ॥\n\nसप्तधा त्रैफले क्वाथे जलेन क्षालयेत्पुनः ।\n\nकुट्टयेल्लोहदण्डेन पेषयेत्त्रैफले जले ॥ २,५.५७ ॥\n\nषोडशांशेन लोहस्य दातव्यं माक्षिकं शिला ।\n\nअम्लेन मर्दितं रुद्ध्वा गजाख्यैकपुटे पचेत् ॥ २,५.५८ ॥\n\nनिरुत्थं जायते भस्म कान्तं तीक्ष्णं च मुण्डकं ।\n\n<लोहभस्मविधिः (९)>\n\nतिन्दूफलस्य मज्जायां खड्गं लिप्त्वातपे खरे ॥ २,५.५९ ॥\n\nधारयेत्कांस्यपात्रान्तर्दिनैकेन स्फुटत्यलं ।\n\nलेपं पुनः पुनः कुर्याद्दिनान्ते तं प्रपेषयेत् ॥ २,५.६० ॥\n\nत्रिफलाक्वाथसंयुक्तं दिनैकेन मृतो भवेत् ।\n\nतोयाष्टभागशेषेण त्रिफला पलपञ्चकं ॥ २,५.६१ ॥\n\nघृतं क्वाथस्य तुल्यं स्याद्घृततुल्यं मृतायसं ।\n\nपाचयेत्ताम्रपात्रे तु लोहदर्व्या विचालयन् ॥ २,५.६२ ॥\n\nमृद्वग्निना पचेद्यावत्तावज्जीर्यति तद्द्रवं ।\n\nलोहतुल्या सिता योज्या सुपक्वामवतारयेत् ॥ २,५.६३ ॥\n\nयोगवाहं इदं ख्यातं मृतलोहं महामृतं ।\n\nइत्थं कान्तस्य तीक्ष्णस्य मुण्डस्यापि ह्ययं विधिः ॥ २,५.६४ ॥\n\nघृततुल्यं मृतं लोहं लोहपात्रगतं पचेत् ।\n\nजीर्णे घृते समादाय सर्वयोगेषु योजयेत् ॥ २,५.६५ ॥\n\nओं ओं अमृतेन्द्र भक्षयामि नमः ।\n\nपात्रे यस्मिन्प्रविशति जले तैलबिन्दुर्न सर्पेत्हिङ्गुर्गन्धं विसृजति निजां तिक्ततां निम्बकल्कः ।\n\nपाके दुग्धं भवति शिखराकारता नैव भूमौ कान्तं लोहं तदिदमुदितं लक्षणोक्तं न चान्यत् ॥ २,५.६६ ॥\n\n<लोहपाकस्वरूपम्>\n\nलोहपाकस्त्रिधा प्रोक्तो मृदुमध्यखरात्मकः ।\n\nपङ्कोत्करसमः पूर्वः पिण्डपाकस्तु मध्यमः ॥ २,५.६७ ॥\n\nतृतीयः खरपाकः स्याद्वालुकासदृशः प्रिये ।\n\n<निरुत्थभस्मपरीक्षा>\n\nपाकं वर्णं तथा गन्धं ज्ञात्वा लोहस्य वह्नितः ॥ २,५.६८ ॥\n\nउत्तार्याथ ततः शुद्धं लोहपात्रान्तरे न्यसेत् ।\n\nलोहमातङ्गपञ्चास्या गन्धमाक्षीकहिङ्गुलाः ॥ २,५.६९ ॥\n\n<लोहःः छेच्किन्ग्थे वारितर स्तते>\n\nसर्वमेतन्मृतं लोहं ध्मातव्यं मित्रपञ्चकैः ।\n\nयद्येवं स्यान्निरुत्थानं सेव्यं वारितरं हितं ॥ २,५.७० ॥\n\nमध्वाज्येन समायुक्तं लोहं तारेण संयुतं ।\n\nअन्धमूषागतं ध्मातं गृह्णीयात्स्वाङ्गशीतलं ॥ २,५.७१ ॥\n\nलोहमध्यगतं तारं पूर्वमानं भवेद्यदि ।\n\nतदा लोहं निरुत्थं स्यादन्यथा साधयेत्पुनः ॥ २,५.७२ ॥\n\nगन्धकं चोत्थितं लोहं तुल्यं खल्वे विमर्दयेत् ।\n\nदिनैकं कन्यकाद्रावै रुद्ध्वा गजपुटे पचेत् ॥ २,५.७३ ॥\n\nइत्येवं सर्वलोहानां कर्तव्येत्थं निरुत्थितिः ।\n\n<कान्तादिभस्मगुणाः>\n\nकान्तसिन्दूरमायुष्यमारोग्यं बलवीर्यदं ॥ २,५.७४ ॥\n\nदेहदार्ढ्यकरं श्रेष्ठं कुर्यादिन्द्रियपाटवं ।\n\nत्रिदोषशमनं राजयक्ष्मरोगविनाशनं ॥ २,५.७५ ॥\n\nज्वरासृक्पित्तपाण्ड्वादीन्हन्यादष्टमहागदान् ।\n\nयद्यद्रोगहरैर्योगैस्तत्तद्रोगहरं भवेत् ॥ २,५.७६ ॥\n\n<तीक्ष्णलोहःः स्य्नोन्य्म्स्>\n\nतीक्ष्णं शस्त्रायसं शस्त्रं पिण्डं पिण्डायसं शठं ।\n\nआयसं निशितं तीव्रं लोहखड्गं च मुण्डजं ॥ २,५.७७ ॥\n\nअयश्चित्रायसं प्रोक्तं चीनजं च त्रिपञ्चधा ।\n\n<मुण्डलोहःः स्य्नोन्य्म्स्>\n\nमुण्डं मुण्डायसं लोहं कृष्णलौहं शिलोद्भवं ॥ २,५.७८ ॥\n\n<तीक्ष्ण, मुण्डलोहःः मारण>\n\nकान्तलोहप्रकारेण मारणं तीक्ष्णमुण्डयोः ।\n\n<तीक्ष्णलोहःः मेदिच्. प्रोपेर्तिएस्>\n\nतीक्ष्णलोहं कषायाम्लं तिक्तकं कटुकं लघु ॥ २,५.७९ ॥\n\nशीतलं लेखनं रूक्षं कफपित्तास्रपाण्डुजित् ।\n\nप्रमेहसर्वशूलघ्नं तीक्ष्णं मुण्डाधिकं गुणैः ॥ २,५.८० ॥\n\n<मुण्डःः मेदिच्. प्रोपेर्तिएस्>\n\nचक्षुष्यं मुण्डलोहं तु कषायं स्वादु तिक्तकं ।\n\nलेखनं वातहृच्छीतं कृमिपित्तकफप्रणुत् ॥ २,५.८१ ॥\n\nश्वयथूदरशूलार्शःकुष्ठपाण्डुप्रमेहजित् ॥ २,५.८२ ॥\n\nâक्, २, ६\n\nश्रीभैरवः ।\n\n<तिनःः सुब्त्य्पेस्>\n\nखुरकं मिश्रकं चेति द्विविधं वङ्गमुच्यते ।\n\nखुरं तत्र गुणैः श्रेष्ठं गुणहीनं तु मिश्रकं ॥ २,६.१ ॥\n\n<खुरःः फ्य्स्. प्रोपेर्तिएस्>\n\nधवलं मृदुलं स्निग्धं द्रुतद्रावं सगौरवं ।\n\n<मिश्रकःः फ्य्स्. प्रोपेर्तिएस्>\n\nनिःशब्दं खुरवङ्गं स्यान्मिश्रकं श्यामशुभ्रकं ॥ २,६.२ ॥\n\n<तिनःः स्य्नोन्य्म्स्>\n\nत्रपु त्रपुसमारूपं वङ्गं च कुटिलं हिमं ।\n\nकुरूप्यं विच्चटं रङ्गं पूतिगन्धं रसाह्वयं ॥ २,६.३ ॥\n\n<तिनःः परीक्षाःः गूद्क़ुअलित्य्>\n\nस्वच्छं उष्णासहं शीतं सूक्ष्मपत्रकरं लघु ।\n\nरुङ्नाशे रूप्यकरणे तद्वङ्गं श्रेष्ठमुच्यते ॥ २,६.४ ॥\n\n<वङ्गशुद्धि (१)>\n\nद्रावयित्वा निशायुक्ते क्षिप्तं निर्गुण्डिकारसैः ।\n\nविशुध्यति त्रिवारेण खुरवङ्गं न संशयः ॥ २,६.५ ॥\n\nअम्लतक्रविनिपिष्टवर्षाभूवृषसिन्धुभिः ।\n\nकट्वलाबुगतं वङ्गं द्वितयं परिशुध्यति ॥ २,६.६ ॥\n\nसतालेनार्कदुग्धेन लिप्त्वा वङ्गदलान्यथ ।\n\nबोधिचिञ्चात्वचः क्षारैर्दद्याल्लघुपुटानि च ॥ २,६.७ ॥\n\nमर्दयित्वा चरेद्भस्म तद्रसादिषु कीर्तितं ।\n\n<वङ्गशुद्धि (२)>\n\nनागवच्छोधयेद्वङ्गं तद्वदश्वत्थचिञ्चयोः ॥ २,६.८ ॥\n\nतद्भस्म हरितालं च तुल्यमम्लेन मर्दयेत् ।\n\nपलाशोत्थद्रवैर्वाथ लोलयित्वान्ध्रयेत्पुटे ॥ २,६.९ ॥\n\nउद्धृत्य दशमांशेन तालेन सह मर्दयेत् ।\n\n<वङ्गशुद्धि (३)>\n\nपूर्वद्रावैः सहालोड्य रुद्ध्वा गजपुटे पचेत् ॥ २,६.१० ॥\n\nएकविंशत्पुटैर्वङ्गो मृतो भवति रोगहा ।\n\nशिरीषरजनीचूर्णैः कुमार्या युतगोलकं ॥ २,६.११ ॥\n\nसूतलिप्तं वङ्गपत्रं गोलकं सममर्दितं ।\n\nरुद्ध्वा लघुपुटैः पक्वं मृतं स्यात्पूर्वसंख्यया ॥ २,६.१२ ॥\n\nअक्षभल्लातकीतोयैः पिष्ट्वा पत्राणि लेपयेत् ।\n\nततस्तिलखरीमध्ये क्षिप्त्वा रुद्ध्वा पुटैः पचेत् ॥ २,६.१३ ॥\n\nचत्वारिंशद्गजपुटैर्वङ्गकं भस्म जायते ।\n\n<वङ्गगुणाः>\n\nवङ्गं तीक्ष्णोष्णकटुकमीषद्वातप्रकोपनं ॥ २,६.१४ ॥\n\nमेदःश्लेष्मामयघ्नं च क्रिमिघ्नं मेहनाशनं ।\n\nहिमं कषायलवणं पाण्डुदाहहरं सरं ॥ २,६.१५ ॥\n\nलेखनं पित्तलं किंचित्त्रपु सीसं च तद्गुणं ।\n\n<सीसक>\n\nसीसकं तु जडं शीतं यवनेष्टं भुजङ्गमं ॥ २,६.१६ ॥\n\nयोगीष्टं नागं उरगं कुवङ्गं परिपिष्टकं ।\n\nमृदु कृष्णायसं पक्ष्मतारशुद्धिकरं स्मृतं ॥ २,६.१७ ॥\n\nसिरावृत्तं च वङ्गं स्याच्चीनपिष्टं च षोडश ।\n\nसीसं तु वङ्गसाम्यं स्याद्रसवीर्यविपाकतः ॥ २,६.१८ ॥\n\n<अशुद्धवङ्गनागसेवने दोषाः>\n\nपाकहीनौ नागवङ्गौ कुष्ठगुल्मरुजाकरौ ।\n\nमेहपाण्डुज्वरश्लेष्मवातपित्तप्रदौ स्मृतौ ॥ २,६.१९ ॥\n\nद्रुतद्रावं महाभारं छेदे कृष्णं समुज्ज्वलं ।\n\nपूतिगन्धं बहिः कृष्णं शुद्धं सीसमतोऽन्यथा ॥ २,६.२० ॥\n\nनिर्गुण्डीमूलचूर्णेन सार्कदुग्धेन लेपयेत् ।\n\nनागपत्रं ततः शुष्कं द्रावयित्वा निषेचयेत् ॥ २,६.२१ ॥\n\nलिप्त्वा द्राव्यं पुनः सेच्यं सप्तवारं विशुद्धये ।\n\nनिशातुम्बुरुबीजानि कोकिलाक्षीकुबेरकं ॥ २,६.२२ ॥\n\nगौरीफलं मल्लिका च मोक्षो ब्रह्मा मयूरकं ।\n\nयथालाभं तु भस्मैषां वज्रीक्षीरेण भावयेत् ॥ २,६.२३ ॥\n\nतन्मध्ये द्रावितं नागं शुद्धं सेच्यं तु सप्तधा ।\n\nमहिषस्यास्थिचूर्णेन सुपाकं मूत्रसेचनात् ॥ २,६.२४ ॥\n\nवङ्गं शुद्धं भवेत्तद्वन्नागो नागास्थिमूत्रतः ।\n\n<नागभस्म (१)>\n\nअश्वत्थचिञ्चात्वग्भस्म नागस्य चतुरंशतः ॥ २,६.२५ ॥\n\nक्षिप्त्वा चुल्ल्यां पचेदग्नौ चालयेल्लोहचट्टुना ।\n\nयावद्भस्म तमुद्धृत्य भस्मतुल्यां मनःशिलां ॥ २,६.२६ ॥\n\nजम्बीरैरारनालैर्वा पिष्ट्वा रुद्ध्वा पुटे पचेत् ।\n\nस्वाङ्गशीतं पुनः पिष्ट्वा विंशत्यंशे शिलाम्लके ॥ २,६.२७ ॥\n\nएवं षष्टिपुटैः पक्त्वा नागः स्यात्तु निरुत्थितः ।\n\n<नागभस्म (२)>\n\nअथवा नागपत्राणि चूर्णलिप्तानि खर्परे ॥ २,६.२८ ॥\n\nअल्पाग्नौ पाचयेद्यामं भस्म तच्चित्रकद्रवैः ।\n\nभर्जयेल्लोहपात्रे तत्पार्थदण्डेन चालयन् ॥ २,६.२९ ॥\n\nयामषोडशपर्यन्तं द्रवं देयं पुनः पुनः ।\n\nदण्डेन मर्दयेद्गाढमुद्धृतं चित्रकदवैः ॥ २,६.३० ॥\n\nलोलयित्वा निरुध्याथ षट्पुटैर्म्रियते लघु ।\n\n<नागभस्म (३)>\n\nचिञ्चाक्षमिक्षुभल्लातवाशावज्रलताभवैः ॥ २,६.३१ ॥\n\nअपामार्गार्जुनाश्वत्थसमुद्भूतैश्च भस्मभिः ।\n\nदृढं पालाशदण्डेन लोहपात्रे तु भर्जयेत् ॥ २,६.३२ ॥\n\nसप्तभिर्दिवसैरेव म्रियते नात्र संशय ।\n\n<नागभस्म (४)>\n\nपिष्ट्वागस्त्यं च भूनागं लिप्त्वा भाण्डं विशोधयेत् ॥ २,६.३३ ॥\n\nतद्भाण्डे द्रावयेन्नागं द्रुते नागे विनिक्षिपेत् ।\n\nवाशाचिञ्चटयोः क्षारं वाशाकाष्ठेन घट्टयेत् ॥ २,६.३४ ॥\n\nयामैकं पाचयेच्चुल्ल्यां समुद्धृत्य विमिश्रयेत् ।\n\nसंचूर्ण्य च शिलाताप्ये वाशकक्षारसंयुतं ॥ २,६.३५ ॥\n\nचतुस्तुल्यं पूर्वनागं विंशत्येकपुटैः पचेत् ।\n\nद्विपुटं चिञ्चिकक्षारैर्देयं वाशारसान्वितैः ॥ २,६.३६ ॥\n\nनागः सिन्दूरवर्णाभो म्रियते सर्वकार्यकृत् ।\n\nअत्युष्णं सीसकं स्निग्धं तिक्तं वातकफापहं ॥ २,६.३७ ॥\n\nप्रमेहतोयदोषघ्नं दीपनं चामवातनुत् ॥ २,६.३८ ॥\n\nâक्, २, ७\n\nश्रीभैरवः ।\n\n<ब्रस्सःः स्य्नोन्य्म्स्>\n\nरीतिः क्षुद्रसुवर्णं सितकनकं पिङ्गलं च पित्तलकं ।\n\nलोहितकमारकूटं पिङ्गललोहं च पीतकं नवधा ॥ २,७.१ ॥\n\n<ब्रस्सःः सुब्त्य्पेस्>\n\nरीतिका काकतुण्डीति द्विविधं पित्तलं भवेत् ।\n\n<ब्रस्सःः परीक्षा>\n\nसंतप्ता काञ्जिके क्षिप्ता ताम्राभा रीतिका मता ॥ २,७.२ ॥\n\nएवं या जायते कृष्णा काकतुण्डीति सा मता ।\n\n<ब्रस्सःः परीक्षाःः गूद्क़ुअलित्य्>\n\nगुर्वी मृद्वी च पीताकपोताभा साराङ्गी ताडनक्षमा ॥ २,७.३ ॥\n\nसुस्निग्धा मसृणाङ्गी च रीतिरेतादृशी शुभा ।\n\nशुद्धा स्निग्धा मृदुः शीता सुरङ्गा सूत्रपत्त्रिणी ॥ २,७.४ ॥\n\nहेमोपमा शुभाश्वत्था जात्या रीतिः प्रकीर्तिता ।\n\n<ब्रस्सःः परीक्षाःः बद्क़ुअलित्य्>\n\nपाण्डुः पीता खरा रूक्षा बर्बरा घट्टनाक्षमा ॥ २,७.५ ॥\n\nपूतिगन्धा तथा लघ्वी रीतिर्नेष्टा रसादिषु ।\n\n<रीतिगुणाः>\n\nरीतिस्तिक्तरसा रूक्षा जन्तुघ्नी सास्रपित्तनुत् ॥ २,७.६ ॥\n\nकृष्णा कुष्ठहरा योगादुष्णवीर्या च शीतला ।\n\n<राजरीतिःः प्रोपेर्तिएस्>\n\nकाकतुण्डी कृतस्नेहा राजरीतिगुणानुगा ॥ २,७.७ ॥\n\nराजरीतिस्तु निर्दिष्टा रीतिकासदृशी गुणैः ।\n\n<ब्रस्सःः मेदिच्. प्रोपेर्तिएस्>\n\nरीतिकायुगलं रूक्षं सतिक्तं लवणं सरं ॥ २,७.८ ॥\n\nशोभनं पाण्डुवातघ्नं बलवीर्यायुर्वर्धनं ।\n\nरीतिका कटुतिक्तोष्णा प्लीहानाहनिबर्हणी ॥ २,७.९ ॥\n\nरूक्षा कफास्रपित्तं च हन्यात्स्वादु प्रयोजिता ।\n\n<राजरीतिःः स्य्नोन्य्म्स्>\n\nराजरीतिः काकतुण्डी राजपुत्री महेश्वरी ॥ २,७.१० ॥\n\nब्राह्मणी ब्रह्मरीतिश्च कपिला पिङ्गलापि च ।\n\n<कांस्य>\n\nकांस्यं सौराष्ट्रिकं घोषं कंसीयं वह्निलोहकं ॥ २,७.११ ॥\n\nदीप्तलोहं घोषयुष्यं दीप्तकं च नवाह्वयं ।\n\n<ब्रोन्ज़ेःः प्रोदुच्तिओन्>\n\nअष्टभागेन ताम्रेण द्विभागकुटिलेन च ॥ २,७.१२ ॥\n\nविद्रुतेन भवेत्कांस्यं तत्सौराष्ट्रभवं शुभं ।\n\n<ब्रोन्ज़ेःः परीक्षाःः गूद्क़ुअलित्य्>\n\nतीक्ष्णशब्दं मृदु स्निग्धं ईषच्छ्यामलशुभ्रकं ॥ २,७.१३ ॥\n\nनिर्मलं दाहरक्तं च षोढा कांस्यं प्रशस्यते ।\n\nश्वेतदीप्तं मृदुज्योति शब्दाढ्यं स्निग्धनिर्मलं ॥ २,७.१४ ॥\n\nघनाग्निसहसूत्राङ्गं कांस्यमुत्तममीरितं ।\n\n<ब्रोन्ज़ेःः परीक्षाःः बद्क़ुअलित्य्>\n\nतत्पीतं दहने ताम्रं घनं रूक्षं घनासहं ॥ २,७.१५ ॥\n\nमन्दनादं गतज्योति सप्तधा कांस्यं उत्सृजेत् ।\n\n<ब्रोन्ज़ेःः मेदिच्. प्रोपेर्तिएस्>\n\nघृतमेकं विना चान्यत्सर्वं कांस्यगतं नृणां ॥ २,७.१६ ॥\n\nभुक्तमारोग्यसुखदं हितं सात्म्यकरं तथा ।\n\nकांस्यं तु लघुतिक्तोष्णं लेखनं दृक्प्रसादनं ॥ २,७.१७ ॥\n\nकृमिकोष्ठहरं वातपित्तघ्नं भोजने हितं ।\n\n<वर्तलोह>\n\nवर्तलोहं वर्ततीक्ष्णं वर्तकं लोहसंकरः ॥ २,७.१८ ॥\n\nनीलिका नीललोहं च लोहकं वट्टलोहकं ।\n\nकांस्यार्करीतिलोहाहिजातं तद्वर्तलोहकं ॥ २,७.१९ ॥\n\nतदेव पञ्चलोहाख्यं लोहविद्भिरुदाहृतं ।\n\nतद्भाण्डसाधितं सर्वमन्यव्यञ्जनपूर्वकं ॥ २,७.२० ॥\n\nअम्लेन वर्जितं चातिदीपनं पाचनं शुभं ।\n\n<वर्तलोहशुद्धिमारणम्>\n\nद्रुतमश्वजले क्षिप्तं वर्तलोहं विशुध्यति ॥ २,७.२१ ॥\n\nम्रियते गन्धतालाभ्यां पुटितं वर्तलोहकं ।\n\nतेषु तेषु विभागेषु योजनीयं यथाविधि ॥ २,७.२२ ॥\n\nवर्तलोहं कटूष्णं च तिक्तं च शिशिरं तथा ।\n\nकफजित्पित्तशमनं मधुरं दाहमेहनुत् ॥ २,७.२३ ॥\n\nरूक्षं रुच्यं कृमिघ्नं च नेत्र्यं मलविशोधनं ।\n\n<पित्तलादीनां शोधनभस्मविधिः>\n\nत्रिक्षारं पञ्चलवणं सप्तधाम्लेन भावयेत् ॥ २,७.२४ ॥\n\nकांस्यारघोषपत्राणि तेन कल्केन लेपयेत् ।\n\nरुद्ध्वा पुटेद्गजपुटे शुद्धिमायाति नान्यथा ॥ २,७.२५ ॥\n\nताम्रवन्मारणं तेषां कृत्वा सर्वत्र योजयेत् ।\n\nमृतानि लोहान्यमृतीभवन्ति निघ्नन्ति युक्तानि महामयांश्च ।\n\nअभ्यासयोगाद्दृढदेहसिद्धिं कुर्वन्ति रुग्जन्मजराविनाशं ॥ २,७.२६ ॥\n\nनागेन स्वर्णं रजतं च ताप्यैः गन्धेन ताम्रं शिलया च नागं ।\n\nतालेन वङ्गं त्रिविधं तु लोहं नारीपयो घ्नन्ति च हिङ्गुलेन ॥ २,७.२७ ॥\n\nतथाभ्रसत्वं बलिनोपलोहं वज्रेण सूतं विनिहन्ति सद्यः ॥ २,७.२८ ॥\n\n<अभ्रकसत्त्व>\n\nवज्राभ्रकस्य सत्सत्वं वक्ष्यामि शृणु भैरवि ।\n\nचतुर्धाभ्रकसत्वं स्यात्कठिनं मृदुलं द्रुतिः ॥ २,७.२९ ॥\n\nबीजं च गुणवज्ज्ञेयं तत्क्रमादुत्तरोत्तरं ।\n\n<सत्त्वपातनायाभ्रकसिद्धिः>\n\nधान्याभ्रकं रविक्षीरे घर्मे स्थाप्यं दिनावधि ॥ २,७.३० ॥\n\nतच्छ्लक्ष्णं पेषयेत्पट्टे शरावे तं निरोधयेत् ।\n\nसम्यक्पचेद्गजपुटे रविक्षीरे पचेत्पुनः ॥ २,७.३१ ॥\n\nमर्दनं पुटपाकं च कुर्यादेवं तु सप्तधा ।\n\nतथा जम्बीरनीरे च निचुलस्य रसे तथा ॥ २,७.३२ ॥\n\nएतत्सिद्धघनं श्रेष्ठं निश्चन्द्रं सत्त्वपातने ।\n\nघनमारकसारैर्वा व्यस्तैर्वाथ समस्तकैः ॥ २,७.३३ ॥\n\nपिष्ट्वा धान्याभ्रकं श्लक्ष्णं रुद्ध्वा गजपुटे पचेत् ।\n\nलाक्षागुग्गुलुदग्धोर्णासर्जसर्जरसं पटु ॥ २,७.३४ ॥\n\nशशास्थि क्षुद्रमत्स्याश्च हरिद्रा मित्रपञ्चकं ।\n\nपञ्चमाहिषकं चापि भल्लातं च समं समं ॥ २,७.३५ ॥\n\nसर्वतुल्यं सिद्धघनं निश्चन्द्रं पेषयेद्दिनं ।\n\nतत्सर्वं तेन वटकाः कार्यास्ते कर्षमात्रकाः ॥ २,७.३६ ॥\n\nकोष्ठीयन्त्रे धमेद्गाढमङ्गारैः खदिरोद्भवैः ।\n\nत्रियामधमनादेव सत्त्वं पतति निर्मलं ॥ २,७.३७ ॥\n\nकठिनं सूक्ष्मरवकं काचटङ्कणवर्जितं ।\n\nत्रिवारमेवं कुर्वीत तत्किट्टैः सत्त्वपातने ॥ २,७.३८ ॥\n\n<अभ्रकमृदुसत्त्व (१)>\n\nपुनरन्यं प्रवक्ष्यामि मृदुसत्त्वं सुरेश्वरि ।\n\nगुग्गुलुं टङ्कणं गुञ्जां सर्जसर्जरसं गुडं ॥ २,७.३९ ॥\n\nक्षुद्रमीनं यवक्षारं काचपिण्याकसूरणं ।\n\nभूलता त्रिफला वह्निः क्षीरकन्दं पुनर्नवं ॥ २,७.४० ॥\n\nधुत्तूरं लाङ्गली पारा बला गन्धकसेवकं ।\n\nगोक्षीरं पञ्चलवणं सर्वं च द्विगुणं मधु ॥ २,७.४१ ॥\n\nषड्बिन्दु क्षुद्रशंबूकमस्थीनि शशकस्य च ।\n\nपारावतमलं त्र्यूषमिन्द्रगोपं सशिग्रुकं ॥ २,७.४२ ॥\n\nगोधूमसर्षपं ताप्यं छागक्षीरेण मर्दयेत् ।\n\nएवं व्यस्तं समस्तं वा याममात्रेण मर्दितं ॥ २,७.४३ ॥\n\nअस्य पिण्डस्य भागैकं द्विभागं सिद्धं अभ्रकं ।\n\nपञ्चमाहिषभागैकं सर्वमेकत्र लोडयेत् ॥ २,७.४४ ॥\n\nकर्षाभा वटिकाः कार्याः किंचिच्छायाविशोषिताः ।\n\nखदिराङ्गारसंतप्ते कोष्ठीयन्त्रे क्षिपेत्क्षिपेत् ॥ २,७.४५ ॥\n\nघुटीपञ्चकपञ्चैव वङ्कनाले धमेद्दृढं ।\n\nमृदुसत्त्वं भवेच्छुभ्रं रुग्जरामृत्युनाशनं ॥ २,७.४६ ॥\n\nत्रिवारमेवं कुर्वीत तत्किट्टं सत्त्वपातनं ।\n\nअनेन क्रमयोगेन कान्तसस्यकमाक्षिकं ॥ २,७.४७ ॥\n\nकठिनोपरसाश्चान्यैः शुद्धा भूनागमृत्तिका ।\n\nमुञ्चन्ति द्रुतिसङ्घातं गृह्णन्तीमं पृथक्पृथक् ॥ २,७.४८ ॥\n\n<अभ्रकमृदुसत्त्व (२)>\n\nअभ्रसत्वं समादाय समांशं काचटङ्कणं ।\n\nदत्त्वा दत्त्वा त्रिवारं तद्वज्रमूषागतं धमेत् ॥ २,७.४९ ॥\n\nअम्लवर्गं स्नुहीपत्रं बिम्बीबीजं सवल्कलं ।\n\nकल्कयेत्तत्र संतप्तं सप्तवारं निषेचयेत् ॥ २,७.५० ॥\n\nमृदु शुभ्रं भवेत्तस्य रुग्जरामृत्युनाशनं ।\n\n<अभ्रकमृदुसत्त्वं (३)>\n\nसिद्धाभ्रं दशभागं स्याच्छुद्धभागं त्रिभागकं ॥ २,७.५१ ॥\n\nटङ्कणं माक्षिकं सूतं भागैकं च सुशोधितं ।\n\nऊर्णासर्जयवक्षारं भागं भागं विमिश्रयेत् ॥ २,७.५२ ॥\n\nमर्द्यं मूत्राम्लवर्गाभ्यां यथा प्रोक्तं दिनावधि ।\n\nअजापञ्चाङ्गसंयुक्तं पूर्ववत्सत्त्वपातनं ॥ २,७.५३ ॥\n\nकृत्वादाय मृतं साक्षान्निर्मलं मृदु जायते ।\n\n<अभ्रकबीजपाक>\n\nबीजपाकं प्रवक्ष्यामि घनस्यैतत्परं हितं ॥ २,७.५४ ॥\n\nसिद्धाभ्रकं शतपलं स्वर्णरूप्यार्ककान्तकं ।\n\nरसत्रिगन्धमाक्षीकं विमलाभूलताद्रिजं ॥ २,७.५५ ॥\n\nनीलाञ्जनं च कङ्कुष्ठं कासीसं दरदं तथा ।\n\nप्रत्येकं दशनिष्कं स्यात्ततो गैरिकटङ्कणं ॥ २,७.५६ ॥\n\nइन्द्रगोपं गुडं गुञ्जा मधु सर्पिश्च गुग्गुलुः ।\n\nसर्जक्षारो यवक्षारो मत्कुणा नवपञ्चकं ॥ २,७.५७ ॥\n\nक्षुद्रमीनशशास्थीनि माहिषं शृङ्गमालकं ।\n\nपृथक्पृथक्पञ्चमूलं पञ्चमाहिषं मर्दयेत् ॥ २,७.५८ ॥\n\nतेषां च वटिका कार्या किंचिच्छायाविशोषिता ।\n\nपूर्ववत्पातयेत्सत्त्वं रुग्जरादैन्यमृत्युहृत् ॥ २,७.५९ ॥\n\nबीजसत्वमिदं श्रेष्ठं वैद्ये वादे रसायने ।\n\n<अभ्रकसत्त्वनिर्मलीकरण>\n\nनिर्मलीकरणं वक्ष्ये घनसत्वस्य पार्वति ॥ २,७.६० ॥\n\nतत्सत्वं कणशः कृत्वा मित्रपञ्चकसंयुतं ।\n\nमूषायां तद्विनिक्षिप्य काचं तदधरोत्तरं ॥ २,७.६१ ॥\n\nरुद्ध्वा हठाग्नौ धमयेत्खदिराङ्गारयोगतः ।\n\nएवं क्रमेण धमयेत्सप्तधा निर्मलं भवेत् ॥ २,७.६२ ॥\n\nससत्वं निर्मलीभूतं लोहखल्वे विचूर्णयेत् ।\n\nमर्दयेत्त्रिफलाक्वाथैर्यामं घर्मे विशोषयेत् ॥ २,७.६३ ॥\n\nपाकं पुटं च विधिवत्कुर्यादेवं पुनः पुनः ।\n\nचत्वारिंशत्पुटं कुर्यादेवं मार्कवजैर्द्रवैः ॥ २,७.६४ ॥\n\nपृथक्पञ्चामृतैः पञ्चपुटं चेक्षुरसैस्त्रिधा ।\n\nउदयादित्यसङ्काशं घनसत्वं सुसिद्धिदं ॥ २,७.६५ ॥\n\n<अभ्रकसत्त्वसिन्दूरविधि (१)>\n\nचूर्णीकुर्याल्लोहखल्वे निर्मलीकृतमभ्रकं ।\n\nनिष्काणां शतकं तस्मिन्निष्कैकं गन्धकं क्षिपेत् ॥ २,७.६६ ॥\n\nपेषयेद्दिनमेकं तु कुमारीरसयोगतः ।\n\nयामं तत्तापयेद्घर्मे ततो गजपुटे पचेत् ॥ २,७.६७ ॥\n\nएवं शतपुटं कुर्याद्गन्धं दद्यात्पुनः पुनः ।\n\nसिन्दूरपाटलच्छायं अभ्रसत्वं भवेच्छिवे ॥ २,७.६८ ॥\n\n<अभ्रकसत्त्वसिन्दूरविधि (२)>\n\nघनसत्वं सुविमलं लोहखल्वे विचूर्णयेत् ।\n\nशतनिष्कं ततस्तस्मिन्निष्कार्धं माक्षिकं क्षिपेत् ॥ २,७.६९ ॥\n\nअर्कक्षीरैर्दिनं मर्द्य रुद्ध्वा गजपुटे पचेत् ।\n\nएवं शतपुटं कुर्यान्माक्षीकं च पुटे पुटे ॥ २,७.७० ॥\n\nएतत्स्यात्सत्त्वसिन्दूरं रुग्जरामृत्युनाशनं ।\n\n<अभ्रकसत्त्वसिन्दूरविधि (३)>\n\nतत्सत्वं रवकान्हित्वा लोहखल्वे सुबुद्धिमान् ॥ २,७.७१ ॥\n\nमर्दयेल्लोहदण्डेन वराक्वाथसमन्वितं ।\n\nयाममात्रं खरे घर्मे स्थापयेल्लोहपात्रगं ॥ २,७.७२ ॥\n\nस्थालीपाकं खरं कृत्वा रात्रौ गजपुटे पचेत् ।\n\nएवं सप्तपुटं कुर्यान्मार्कवस्वरसैस्तथा ॥ २,७.७३ ॥\n\nकुमारीस्वरसैस्तद्वच्चित्रमूलरसैस्तथा ।\n\nनीलीपत्ररसैस्तद्वत्पुनर्नवरसैस्तथा ॥ २,७.७४ ॥\n\nमेघनादद्रवैः सप्त क्वाथैर्वटजटोद्भवैः ।\n\nएवं सुसूक्ष्मचूर्णं तु शतांशं गन्धकं क्षिपेत् ॥ २,७.७५ ॥\n\nमर्दयेदारनालेन घर्मे स्थाल्यां पुटे पचेत् ।\n\nएवं दशदिनं कुर्यात्पुनस्ताप्यं शतांशतः ॥ २,७.७६ ॥\n\nक्षिप्त्वारनालैः संमर्द्य घर्मे स्थाल्यां पुटे पचेत् ।\n\nएवं दशदिनं कुर्यात्पुनः पञ्चामृतैः पचेत् ॥ २,७.७७ ॥\n\nपञ्चपञ्चेक्षुजरसैः पञ्चधा पुटमाचरेत् ।\n\nसिन्दूराभेऽभ्रभसिते निक्षिपेच्छुद्धहिङ्गुलं ॥ २,७.७८ ॥\n\nविंशत्यंशं घनस्याथ स्तन्यैः संमर्द्य संपुटे ।\n\nरुद्ध्वाथ भूधरे यन्त्रे क्षिप्त्वा लघुपुटं विधेत् ॥ २,७.७९ ॥\n\nएवं विंशत्पुटं कुर्याद्दत्त्वा दत्त्वाथ हिङ्गुलं ।\n\nअनेन क्रमयोगेन सत्वं सिन्दूरसन्निभं ॥ २,७.८० ॥\n\nअयं सामान्यसंस्कारो विशेषस्तु निगद्यते ।\n\nयद्यद्रोगहरैर्द्रव्यैस्तत्तद्रोगहरं भवेत् ॥ २,७.८१ ॥\n\n<अभ्रकसत्त्वसिन्दूरविधि (४)>\n\nघनसत्वं सुविमलं लोहखल्वे विचूर्णयेत् ।\n\nमुण्डीपत्ररसैर्मर्द्यं दिनं गजपुटे पचेत् ॥ २,७.८२ ॥\n\nएवं दशपुटं कार्यं निर्गुण्डीस्वरसैस्तथा ।\n\nतथा वटजटाक्वाथैः पेटारीमूलजै रसैः ॥ २,७.८३ ॥\n\nककुभस्य रसैस्तद्वज्जम्बूत्वक्स्वरसैस्तथा ।\n\nएवं षष्टिपुटं कार्यं ततस्तस्मिन्विनिक्षिपेत् ॥ २,७.८४ ॥\n\nविंशत्यंशेन दरदं स्तन्यैः संमर्दयेद्दिनं ।\n\nततस्तत्सम्पुटे रुद्ध्वा भूधरे तु पुटं लघु ॥ २,७.८५ ॥\n\nएवं विंशतिधा कुर्यात्सिन्दूराभं भवेद्ध्रुवं ।\n\n<स्थालीपाक>\n\nस्थालीपाकस्त्रिधा प्रोक्तो मृदुर्मध्यः खरात्मकः ॥ २,७.८६ ॥\n\nपङ्कोत्करसमः पूर्वः पिण्डपाकस्तु मध्यमः ।\n\nतृतीयः खरपाकः स्याद्वालुकासदृशः प्रिये ॥ २,७.८७ ॥\n\nस्थालीपाको रसे युक्तः संयुक्तो दरदेन वा ।\n\nमृदुमध्यमपाकाभ्यां कर्तव्यो भूधरे ततः ॥ २,७.८८ ॥\n\nक्षिप्त्वा लघुपुटे देयं रसहिङ्गुलवर्जितः ।\n\nखरपाकः प्रकर्तव्यो विधिर्गजपुटे पचेत् ॥ २,७.८९ ॥\n\n<लोहभस्मनाममृतीकरणविधिः>\n\nसर्वेषां मारितानां च लोहानामभ्रकस्य च ।\n\nवक्ष्यामि परमं गुह्यममृतीकरणं शृणु ॥ २,७.९० ॥\n\nत्रिफलोत्थकषायस्य भागानादाय षोडश ।\n\nगोघृतस्य पलान्यष्टौ मृताभ्रकपलान्दश ॥ २,७.९१ ॥\n\nएकीकृत्वा लोहपात्रे पाचयेन्मृदुवह्निना ।\n\nद्रवे जीर्णे समादाय सर्वयोगेषु योजयेत् ॥ २,७.९२ ॥\n\nअनुपानं विना ह्यभ्रं जरामृत्युरुजापहं ।\n\nयोजयेदनुपानैर्वा तत्तद्रोगहरं भवेत् ॥ २,७.९३ ॥\n\nकठिनस्याभ्रसत्वस्य सिन्दूरं पलितं वलिं ।\n\nइन्द्रियाणां पटुत्वं च पत्राभ्रकगुणा अपि ॥ २,७.९४ ॥\n\nमृदुसत्वस्य सिन्दूरं सर्वामयनिबर्हणं ।\n\nवलीपलितदारिद्र्यमृत्युघ्नं सुरसायनं ॥ २,७.९५ ॥\n\nत्रिदोषशमनं सौम्यं दीपनं पाचनं शुभं ।\n\nनिहन्ति ज्वरजालं च ग्रहणीमतिसारकं ॥ २,७.९६ ॥\n\nअश्मरीं मूत्रकृच्छ्रं च क्षयं पाण्डुहलीमकं ।\n\nदुर्नाममेहकुष्ठानि वातजान्पित्तजानपि ॥ २,७.९७ ॥\n\nकफजान्दुस्तरान्रोगान्विद्रध्यादिव्रणानपि ।\n\nनानाविधानि शूलानि पुंस्त्रीवन्ध्यत्वभञ्जनं ॥ २,७.९८ ॥\n\nयद्यद्रोगहरैर्योगैस्तत्तद्रोगनिबर्हणं ।\n\nपारदे ये गुणाः सन्ति बीजसत्वेऽपि ते गुणाः ॥ २,७.९९ ॥\n\n<मण्डूर, शुद्धि>\n\nअक्षाङ्गारैर्धमेत्किट्टं लोहजं तद्गवां जलैः ।\n\nसेचयेदक्षपात्रान्तः षड्वारं च पुनः पुनः ॥ २,७.१०० ॥\n\nमण्डूरोऽयं समाख्यातः शुद्धं श्लक्ष्णं नियोजयेत् ।\n\nगोमूत्रे त्रिफला क्वाथ्या तत्क्वाथे सेचयेच्छनैः ॥ २,७.१०१ ॥\n\n<मण्डूरभस्म>\n\nलोहकिट्टं सुतप्तं च यावच्छीर्यति तत्स्वयं ।\n\nतच्छीर्णं ग्राहयेत्पेष्यं मण्डूरं यं प्रयोजयेत् ॥ २,७.१०२ ॥\n\nये गुणा मारिते मुण्डे ते गुणा मुण्डकिट्टके ।\n\nतस्मात्सर्वत्र मण्डूरं रोगशान्त्यै प्रयोजयेत् ॥ २,७.१०३ ॥\n\nकिट्टाद्दशगुणं मुण्डं मुण्डात्तीक्ष्णं शतोन्मितं ।\n\nतीक्ष्णाल्लक्षगुणं कान्तं भक्षणात्कुरुते गुणं ॥ २,७.१०४ ॥\n\nमण्डूरं पाण्डुशोषार्शोग्रहणीकामलापहं ।\n\nसर्वशूलप्रमेहघ्नं दीपनं परमं हितं ॥ २,७.१०५ ॥\n\nशीतं तिक्तं कषायाम्लं हृद्रोगप्लीहनाशनं ।\n\n<रसादिमारणायद्रव्यमानम्>\n\nरसेन्द्रं शोधयेद्देवि पलानां द्विसहस्रकं ॥ २,७.१०६ ॥\n\nसहस्रं वा शतं वापि पञ्चाशद्वा तदर्धकं ।\n\nन कुर्याद्रसकर्माणि हीनं वै पञ्चविंशतेः ॥ २,७.१०७ ॥\n\nलोहस्य पचनं त्रिंशत्पलादूर्ध्वं न कारयेत् ।\n\nअर्वाक्पञ्चपलाद्देवि घनसत्वं तथा पचेत् ॥ २,७.१०८ ॥\n\nस्वर्णं पञ्चपलादूर्ध्वं पलादर्वाङ्न शोधयेत् ।\n\nतथा रूप्यं च ताम्रं च शोधयेन्मारयेत्प्रिये ॥ २,७.१०९ ॥\n\nलोहवद्घनसत्वं च घनपत्रं तथैव च ।\n\nहीनं पञ्चपलादूर्ध्वं न कुर्यात्पलविंशतेः ॥ २,७.११० ॥\n\nद्रावणं शोधनं देवि मारणं नागवङ्गयोः ।\n\nवज्रं निष्कादधश्चोर्ध्वं न कुर्याच्छोधनं मृतिं ॥ २,७.१११ ॥\n\nपद्मरागादिरत्नानि तथा कुर्यात्सुरेश्वरि ॥ २,७.११२ ॥\n\nâक्, २, ८\n\nश्रीभैरवः ।\n\nमहाम्बुराशौ सरिति पर्वते काननेऽपि वा ।\n\nरत्नानामाकरं देवि स्थानमाधेयगौरवात् ॥ २,८.१ ॥\n\nतेषु रक्षोविषव्यालव्याधिदोषहराणि च ।\n\nप्रादुर्भवन्ति रत्नानि तथैव विगुणानि च ॥ २,८.२ ॥\n\nप्रदुष्टेनोपजातानि जन्तुनोपहतानि च ।\n\nदोषैस्तान्युपचीयन्ते हीयन्ते गुणसंपदा ॥ २,८.३ ॥\n\n<रुब्यःः स्य्नोन्य्म्स्>\n\nमाणिक्यं शोणरत्नं च रत्नराट्रविरत्नकं ।\n\nशृङ्गारि रङ्गमाणिक्यं तरलो रत्ननायकः ॥ २,८.४ ॥\n\nरागदृक्पद्मरागश्च रत्नं शोणोपलस्तथा ।\n\nसौगन्धिकं लोहितकं कुरुविन्दं शरेन्दुकं ॥ २,८.५ ॥\n\n<नीलगन्धिक>\n\nमाणिक्यं पद्मरागाख्यं द्वितीयं नीलगन्धि च ।\n\n<रुब्यःः परीक्षाःः गूद्क़ुअलित्य्>\n\nकुशेशयदलच्छायं स्वच्छं स्निग्धं गुरु स्फुटं ॥ २,८.६ ॥\n\nवृत्तायतं समं गात्रं माणिक्यं श्रेष्ठं उच्यते ।\n\nपरीक्षापरिशुद्धानां रत्नानां पृथिवीभृता ॥ २,८.७ ॥\n\nधारणं सर्वदा कार्यं श्रेयःश्रीकीर्तिकाङ्क्षिणा ।\n\nततस्तु शास्त्रतस्तेषां परीक्षादिकमुच्यते ॥ २,८.८ ॥\n\n<माणिक्यभेदाः>\n\nयत्सिंहलं कालपुरं अन्ध्रं तुम्बुरुसंस्थितं ।\n\nक्षेत्रं चतुर्विधं तस्य माणिक्यस्य समुद्भवे ॥ २,८.९ ॥\n\nसिंहले तु भवेद्रक्तं पद्मरागं अनुत्तमं ।\n\nपीतं कालपुरोद्भूतं कुरुविन्दमिति स्मृतं ॥ २,८.१० ॥\n\nअशोकपल्लवच्छायं अन्ध्रं सौगन्धिकं प्रिये ।\n\nतुम्बुरौ छायमानीलं नीलगन्धि च कीर्तितं ॥ २,८.११ ॥\n\nमध्यमे मध्यमं ज्ञेयं माणिक्यं क्षेत्रभेदतः ।\n\nमाणिक्यस्य गुणाः प्रोक्ताश्चत्वारो मुनिपुङ्गवैः ॥ २,८.१२ ॥\n\nस्निग्धच्छाया गुरुत्वं च नैर्मल्यं अतिरक्तता ।\n\n<माणिक्यगुणाः>\n\nमाणिक्यं दीपनं वृष्यं कफवातक्षयार्तिहृत् ॥ २,८.१३ ॥\n\nभूतवेतालपापघ्नं कर्मजव्याधिनाशनं ।\n\nमाणिक्यं च महापुण्यं महाभाग्यकरं परं ॥ २,८.१४ ॥\n\nसर्वभूतग्रहोन्मादविषघ्नं दोषजित्परं ।\n\n<मुक्ता>\n\nमुक्ता सौम्या मौक्तिकं शौक्तिकेयं तारं तारा शौक्तिकं तारका च ।\n\nअम्भःसारं शीतलं नीरजं च नक्षत्रं स्यादिन्दुरत्नं वलक्षं ॥ २,८.१५ ॥\n\nमुक्ताफलं बिन्दुफलं च मुक्ता शौक्तेयकं शुक्तिमणिः शशिप्रियं ।\n\nस्वच्छं हिमं हैमवतं च शुभ्रं सुधांशुरत्नं च भसंख्यकाह्वं ॥ २,८.१६ ॥\n\n<पेअर्लःः ओरिगिन्>\n\nमातङ्गोरगमीनपोत्रिशिरसस्त्वक्सारशङ्खाम्बुभृच्छुक्तीनां उदराच्च मौक्तिकमणिः स्पष्टं भवेदष्टधा ।\n\nछायाः पाटलनीलपीतधवलास्तत्रापि सामान्यतः सप्तानां बहुशो न लब्धिरितरच्छौक्तेयकं तूल्वणं ॥ २,८.१७ ॥\n\n<पेअर्लःः परीक्षाःः गूद्क़ुअलित्य्>\n\nनक्षत्राभं शुद्धमत्यन्तमुक्तं स्निग्धं स्थूलं निर्मलं निर्व्रणं च ।\n\nयस्तं धत्ते गौरवं यत्तुलायां तन्निर्मौल्यं मौक्तिकं सौख्यदायि ॥ २,८.१८ ॥\n\n<पेअर्लःः मेदिच्. प्रोपेर्तिएस्>\n\nमौक्तिकं च मधुरं सुशीतलं दृष्टिरोगशमनं विषापहं ।\n\nराजयक्षपरिकोपनाशनं क्षीणवीर्यबलपुष्टिवर्धकं ॥ २,८.१९ ॥\n\nमौक्तिकं शिशिरं स्निग्धं विशदं कान्तिवर्धनं ॥ २,८.२० ॥\n\nदाहतृड्भ्रममूर्च्छासृक्पित्तज्वरविषापहं ।\n\nचक्षुष्यं पवनास्रपित्तविषजित्सर्वेन्द्रियाह्लादनं तृड्दाहज्वरशोकमोहशमनं शीतं श्रमघ्नं हितं ।\n\nधन्यं मङ्गलमायुषः स्थितिकरं सौभाग्यकान्तिप्रदं मुक्ता हारविभूषणं तदखिलं मूलं शशी प्रीयते ॥ २,८.२१ ॥\n\n<चोरलःः स्य्नोन्य्म्स्>\n\nप्रवालोऽङ्गारकमणिर्विद्रुमोऽम्भोधिपल्लवः ॥ २,८.२२ ॥\n\nभौमरत्नं च रक्ताङ्गो रक्ताङ्कुरलतामणिः ।\n\n<चोरलःः प्लचे ओफ़् ओरिगिन्>\n\nसेतौ सागरमध्ये या जायते वल्लरी शुभा ॥ २,८.२३ ॥\n\nविद्रुमाख्या सुरक्ता सा दुर्लभा दीप्तरूपिणी ।\n\n<चोरलःः परीक्षाःः गूद्क़ुअलित्य्>\n\nपाषाणत्वं भजत्येषा पाकतः कठिना सती ॥ २,८.२४ ॥\n\nप्रवालनाम तद्रक्तं वर्णसौभाग्यकान्तिदं ।\n\nसिद्धं स्वच्छं स्निग्धरूपं वृत्तं कान्तं समं गुरु ॥ २,८.२५ ॥\n\nरङ्गगात्रं दृढं पिण्डं प्रवालं श्रेष्ठमुच्यते ।\n\nपक्वबिंबफलाभासं जपाकुसुमसंनिभं ॥ २,८.२६ ॥\n\nशुकतुण्डसमच्छायं प्रवालं अतिशोभनं ।\n\n<चोरलःः परीक्षाःः बद्क़ुअलित्य्>\n\nशारदाभं दलं सूक्ष्मं वक्रं रूक्षं सकोटरं ॥ २,८.२७ ॥\n\nविद्धं कृष्णं लघुतमं प्रवालं दोषकृद्भवेत् ।\n\nगौररङ्गं जलाक्रान्तं प्रवालमशुभं त्यजेत् ॥ २,८.२८ ॥\n\n<चोरलःः परीक्षाःः गूद्क़ुअलित्य्>\n\nप्रवालं कोमलं स्निग्धं सुरागं विद्रुमं हितं ।\n\nधनधान्यकरं मेध्यं विषाहिभयनाशनं ॥ २,८.२९ ॥\n\n<चोरलःः मेदिच्. प्रोपेर्तिएस्>\n\nप्रवालो मधुराम्लश्च कफपित्तादिदोषनुत् ।\n\nवीर्यकान्तिकरः स्त्रीणां धृतो मङ्गलदायकः ॥ २,८.३० ॥\n\n<मरकत>\n\nमरकतं रौहिणेयं गारुत्मन्तं हरिन्मणिः ।\n\nसौपर्णं गरुडोद्गीर्णं बुधरत्नाश्मगर्भजे ॥ २,८.३१ ॥\n\nगरलारिर्वायवीर्यं गारुडं रुद्रसंमितं ।\n\nतुरुष्कविषयांभोधौ समीरारोहणाचले ॥ २,८.३२ ॥\n\nतच्छायाश्यामलो देशः सोऽभून्मरकताकरः ।\n\nतद्विशेषान्मरकतं जातं दोषगुणान्वितं ॥ २,८.३३ ॥\n\nदोषाः सप्तविधास्तस्य गुणाः पञ्चविधाः स्मृताः ।\n\nभवेदष्टविधा छाया मणेर्मरकतस्य च ॥ २,८.३४ ॥\n\nअस्निग्धं रूक्षमित्युक्तं विस्फोटं पिटकं तथा ।\n\nजठरं कान्तिहीनं च विच्छायं मलिनं तथा ॥ २,८.३५ ॥\n\nसशर्करं सपाषाणं कर्कशं सूत्रसंयुतं ।\n\nकल्माषवर्णं शबलं समस्तभयदायकं ॥ २,८.३६ ॥\n\nनिर्मलं कथितं स्वच्छं गुरु स्याद्गुरुदायुतं ।\n\nस्निग्धं रूक्षं विनिर्मुक्तं अरजस्कं अरेणुकं ॥ २,८.३७ ॥\n\nसुरागं रागबहुलमिति पञ्च गुणाः स्मृताः ।\n\nएतैर्युक्तं मरकतं सर्वपापहरं परं ॥ २,८.३८ ॥\n\nमरकतं विषघ्नं च शीतलं मधुरं रसे ।\n\nआमपित्तहरं रुच्यं पुष्टिदं भूतनाशनं ॥ २,८.३९ ॥\n\nस्निग्धं मरकतं स्वच्छं सर्वदोषहरं शुभं ।\n\nकान्तिसौभाग्यदं मेध्यं भूतग्रहविषापहं ॥ २,८.४० ॥\n\n<पुष्परागःः स्य्नोन्य्म्स्>\n\nपीतस्तु पुष्परागः पीतस्फुटिकं च पीतरत्नं च ।\n\nपीताश्मा गुरुरत्नं पीतमणिः पुष्यरागश्च ॥ २,८.४१ ॥\n\n<पुष्परागःः परीक्षाःः त्रुए>\n\nईषत्पीतं पविच्छायं स्वच्छं कान्त्या मनोहरं ।\n\nपुष्यराग इति ख्यातं रत्नं रत्नपरीक्षकैः ॥ २,८.४२ ॥\n\n<पुष्परागःः परीक्षाःः गूद्क़ुअलित्य्>\n\nहेमच्छायं शिरोवृत्तं ज्योतिरङ्गारनिर्मलं ।\n\nपीतगात्रं गुरु स्निग्धं पुष्यरागं प्रशस्यते ॥ २,८.४३ ॥\n\n<पुष्परागःः परीक्षाःः बद्क़ुअलित्य्>\n\nरूक्षं क्षतलघु श्वेतं कृष्णं गौरं सशर्करं ।\n\nमलिनं बिन्दुमद्रत्नं पुष्यरागं न शस्यते ॥ २,८.४४ ॥\n\n<पुष्परागःः मेदिच्. प्रोपेर्तिएस्>\n\nपुष्यरागोऽम्लशीतश्च वातजिद्दीपनः परं ।\n\nआयुः श्रियं च प्रज्ञां च धारणात्कुरुते नृणां ॥ २,८.४५ ॥\n\nपुष्यरागं शुभं मेध्यं वस्तुसौभाग्यकीर्तिदं ।\n\nवाक्पटुत्वकरं हृद्यं विषघ्नं दोषजित्परं ॥ २,८.४६ ॥\n\n<वज्र>\n\nवज्रमिन्द्रायुधं वीरं भिदुरं कुलिशं पविः ।\n\nअभेद्यं असिरं रत्नं दृढं भार्गवकं स्मृतं ॥ २,८.४७ ॥\n\n<वज्रःः परीक्षाःः गूद्क़ुअलित्य्>\n\nस्वच्छं विद्युत्प्रभं स्निग्धं सुन्दरं लघु लेखनं ।\n\nषडारं तीक्ष्णधारं च सुसौम्यारं श्रियं दिशेत् ॥ २,८.४८ ॥\n\n<वज्राकरा वज्रभेदाश्च>\n\nपौण्ड्रमतङ्गहिमाचलसौराष्ट्रसुपारकोसलकलिङ्गाः ।\n\nपेण्णानदीतटश्चेत्यष्टौ वज्राकरा विनिर्दिष्टाः ॥ २,८.४९ ॥\n\nश्यामं प्रपौण्ड्रप्रभवं किंचित्पीतं मतङ्गगिरिजातं ।\n\nहिमवत्सुराष्ट्रसंभवं आताम्रं कृष्णकान्ति सौपारं ॥ २,८.५० ॥\n\nफुल्लशिरीषच्छायं कोसलजं कनककान्ति कालिङ्गं ।\n\nपेण्णानदीतटोद्भवं आहुर्वज्रं सुधांशुनिभं ॥ २,८.५१ ॥\n\nकलिङ्गकोसलौ देशौ मतङ्गाद्रिहिमालयौ ।\n\nसौराष्ट्रपौण्ड्रकौवेराकरसूपारकौ तथा ॥ २,८.५२ ॥\n\nकृतादिषु युगेष्वेतौ वज्राणामाकरौ स्मृतौ ।\n\nआकरेष्वेव वज्राणां खनिः स्रोतः प्रकीर्णकं ॥ २,८.५३ ॥\n\nसमुत्पत्तिस्थलं त्रेधा निर्दिष्टं सुरनायिके ।\n\nकोट्यः पार्श्वानि धाराश्च षडष्टौ द्वादशैव च ॥ २,८.५४ ॥\n\nइत्यच्छतीक्ष्णधाराग्रा वज्रस्याहुरथो गुणान् ।\n\n<वज्रःः ५ दोषस्>\n\nमलो बिन्दुश्च रेखा च त्रासः काकपदं तथा ॥ २,८.५५ ॥\n\nएते दोषाः समाख्याताः पञ्च वज्रेषु संस्थिताः ।\n\nकुर्यादशोधितं वज्रं कुष्ठदाहाङ्गगौरवं ॥ २,८.५६ ॥\n\nहृत्पार्श्वपीडां पाण्डुं च ततस्तच्छुद्धिरुच्यते ।\n\n<वज्रशुद्धि>\n\nगृहीत्वाथ शुभ्रं वज्रं व्याघ्रीकन्दोदरे क्षिपेत् ॥ २,८.५७ ॥\n\nमहिषीशकृदालिप्य करीषाग्नौ विपाचयेत् ।\n\nअहोरात्रात्समुद्धृत्य हयमूत्रेण सेचयेत् ॥ २,८.५८ ॥\n\nएवं पुनः पुनः पक्वं सप्तरात्राद्विशुध्यति ।\n\nमेघनादाशमीश्यामाशृङ्गीमदनकोद्भवैः ॥ २,८.५९ ॥\n\nकुलुत्थवेतसागस्त्यसिन्धुवाराखुकर्णिकाः ।\n\nएतेषां हयमूत्रेण कषायं साधितं पुनः ॥ २,८.६० ॥\n\nजम्बीरे कुलिशं क्षिप्त्वा हयमूत्रैस्त्र्यहं पचेत् ।\n\nडोलायन्त्रविधानेन ततः शुद्धिमवाप्नुयात् ॥ २,८.६१ ॥\n\nकुलुत्थकोद्रवक्वाथैर्डोलायन्त्रे विपाचयेत् ।\n\nव्याघ्रीकन्दगतं वज्रं सप्ताहाच्छुद्धिमाप्नुयात् ॥ २,८.६२ ॥\n\nकुलत्थकोद्रवक्वाथं हयमूत्रं स्नुहीपयः ।\n\nक्षिप्त्वा भाण्डे पचेत्तस्मिन्व्याघ्रीकन्दगतं पविं ॥ २,८.६३ ॥\n\nडोलायन्त्रे दिवारात्रं समुद्धृत्य पुनः क्षिपेत् ।\n\nवज्रकन्दे मृदा कन्दं लिप्त्वा गजपुटे पचेत् ॥ २,८.६४ ॥\n\nतत्पक्वं पाचनद्रावैः सेचितं शुद्धिमाप्नुयात् ।\n\nव्याघ्रीकन्दगतं वज्रं मृदा लिप्तं पुटे पचेत् ॥ २,८.६५ ॥\n\nअहोरात्रात्समुद्धृत्य हयमूत्रेण सेचयेत् ।\n\nवज्रीक्षीरेण वा सिञ्च्यादेवं शुद्धं तु मारयेत् ॥ २,८.६६ ॥\n\n<विप्रजातीयवज्रमारणम्>\n\nवक्ष्यते विप्रजात्यादेः शुद्धवज्रस्य मारणं ।\n\nअश्वत्थबदरीभण्डीमाक्षिकं कर्कटास्थि च ॥ २,८.६७ ॥\n\nसमं स्नुक्पयसा पिष्ट्वा मूषामध्ये प्रलेपयेत् ।\n\nतन्मध्ये प्रक्षिपेद्वज्रमौषधैस्तैस्ततः परं ॥ २,८.६८ ॥\n\nवज्रमाच्छाद्य यत्नेन ततो मूषां निरोधयेत् ।\n\nकुञ्जराख्येन पुटयेत्पुटेन महता पुनः ॥ २,८.६९ ॥\n\nविप्रजातीयकं वज्रं पुटेनैकेन सिध्यति ।\n\nकरवीरं मेषशृङ्गी दरदं च ह्युदुम्बरं ॥ २,८.७० ॥\n\nअर्कदुग्धैः समं पिष्ट्वा तत्कृते गोलके क्षिपेत् ।\n\nवज्रं क्षत्रियजातीयं पूर्ववन्मारयेद्ध्रुवं ॥ २,८.७१ ॥\n\n<वैश्यजातीयवज्रमारणम्>\n\nसूरणं लशुनं शंखं शिलायां पेषयेत्समं ।\n\nबलामतिबलां गन्धं कच्छपास्थि च पेषयेत् ॥ २,८.७२ ॥\n\nउत्तरावारुणीदुग्धैस्तत्कृते गोलके क्षिपेत् ।\n\nवज्रं तु वैश्यजातीयं पूर्ववत्तन्मृतं भवेत् ॥ २,८.७३ ॥\n\n<शूद्रजातीयवज्रमारणम्>\n\nसूरणं लशुनं शङ्खं शिलां संपेषयेत्समं ।\n\nवटक्षीरेण तत्क्ल्प्ते गोलके पूर्ववत्पचेत् ॥ २,८.७४ ॥\n\nवज्रं तच्छूद्रजातीयं तेन सम्यग्भवेन्मृतं ।\n\nस्त्रीपुंवज्रं तु पूर्वोक्तैर्म्रियते तत्तदौषधैः ॥ २,८.७५ ॥\n\nचतुर्जात्यौषधैरेव मृतिर्वज्रे नपुंसके ।\n\n<वज्रमारण (१)>\n\nसामान्यः सर्ववज्राणां वक्ष्यते मारणक्रमः ॥ २,८.७६ ॥\n\nशुद्धं वज्रं मत्कुणानां रक्तैर्लिप्त्वा धमेत्पुनः ।\n\nअग्निवर्णं क्षिपेन्मूत्रे गर्दभस्य पुनः पुनः ॥ २,८.७७ ॥\n\nलेपितं ध्मापितं तद्वदेवं कुर्यात्त्रिसप्तधा ।\n\nतालकं मत्कुणैः पिष्ट्वा तस्मिन्गोले क्षिपेत्तु तं ॥ २,८.७८ ॥\n\nरुद्ध्वा मूषां धमेद्गाढं हयमूत्रे विनिक्षिपेत् ।\n\nसमुद्धृत्य पुनस्तद्वत्सप्तवारैर्मृतो भवेत् ॥ २,८.७९ ॥\n\n<वज्रमारण (२)>\n\nमेषशृङ्गं भुजङ्गास्थि कूर्मपृष्ठं शिलाजतु ।\n\nगन्धकं कान्तपाषाणं मुनिपुष्पं सतालकं ॥ २,८.८० ॥\n\nत्रिक्षारं पञ्चलवणं मेषशृङ्गीन्द्रवारुणी ।\n\nवज्रवल्ली मूषकर्णी बदरी कुड्मलानि च ॥ २,८.८१ ॥\n\nमूषकस्य मलं स्तन्यं स्नुह्यर्कक्षीरमत्कुणं ।\n\nपञ्चाङ्गं शरपुंखस्य ह्यस्थिनी खरमेषयोः ॥ २,८.८२ ॥\n\nपेटारिबीजं स्त्रीपुष्पं पारावतमलं शिला ।\n\nपुष्पाणि चैव वाकुच्याः पञ्चाङ्गं तिमिरस्य च ॥ २,८.८३ ॥\n\nधात्रीवृक्षस्य पञ्चाङ्गं गोरम्भा वाजिमूत्रकं ।\n\nहंसपादी वज्रकन्दं बृहतीफलसूरणं ॥ २,८.८४ ॥\n\nगोजिह्वा कर्कटं मांसं मूत्रवर्गं च मिश्रयेत् ।\n\nएतत्समस्तं व्यस्तं वा यथालाभं सुपिण्डितं ॥ २,८.८५ ॥\n\nतत्पिण्डे निक्षिपेद्वज्रमन्धमूषागतं पुटेत् ।\n\nकुलुत्थकोद्रवं पिष्ट्वा हयमूत्रे विलोलयेत् ॥ २,८.८६ ॥\n\nतन्मध्ये सेचयेत्तप्तां मूषापुटविनिर्गतां ।\n\nएवं पुनः पुनः कुर्यादेकविंशतिवारकं ॥ २,८.८७ ॥\n\nआदाय तत्पुनर्वज्रं ताले मत्कुणपेषिते ।\n\nगोलके निक्षिपेद्रुद्ध्वा मूषां तीव्रानले धमेत् ॥ २,८.८८ ॥\n\nइत्येवं सप्तधा ध्मातं हयमूत्रे निषेचयेत् ।\n\nअनेन क्रमयोगेन मृतो भवति निश्चितं ॥ २,८.८९ ॥\n\nतन्मृतं चूर्णयेत्खल्वे सिद्धयोग उदाहृतः ।\n\n<वज्रमारण (३)>\n\nभ्रामकं च मृतं ताप्यं पेटालीबीजटङ्कणं ॥ २,८.९० ॥\n\nक्षीरं चोत्तरवारुण्या गन्धकं तालकं शिला ।\n\nचिञ्चाबीजं मेषशृङ्गी स्त्रीपुष्पं चाम्लवेतसः ॥ २,८.९१ ॥\n\nपञ्चाङ्गं शरपुंखायाः शशदन्तं शिलाजतु ।\n\nएतत्समस्तं व्यस्तं वा यथालाभं सुचूर्णयेत् ॥ २,८.९२ ॥\n\nस्नुह्यर्कोत्तरवारुण्याः क्षीरैः स्तन्यैर्विमर्दयेत् ।\n\nतद्गोलके क्षिपेद्वज्रं रुद्ध्वा चैतान्धमेद्दृढं ॥ २,८.९३ ॥\n\nगुडूची सैन्धवं हिङ्गु समुस्तोत्तरवारुणी ।\n\nक्वाथैः कौलुत्थकैः पिष्ट्वा तस्मिन्क्वाथे विनिक्षिपेत् ॥ २,८.९४ ॥\n\nतं वज्रं पूर्ववद्गोले कृत्वा रुद्ध्वा धमेत्तथा ।\n\nसेचनान्तं ततः कुर्यादेकविंशतिवारकं ॥ २,८.९५ ॥\n\nतालकं मत्कुणायोगे सप्तवारं पुनर्धमेत् ।\n\nसेचयेदश्वमूत्रेण तद्वज्रं म्रियते ध्रुवं ॥ २,८.९६ ॥\n\n<वज्रमारण (४)>\n\nत्रिवर्षीयोत्थकार्पासमूलमादाय पेषयेत् ।\n\nत्रिवर्षनागवल्ल्या वा निजद्रावैः प्रपेषयेत् ॥ २,८.९७ ॥\n\nतद्गोलके क्षिपेद्वज्रं रुद्ध्वा गजपुटे पचेत् ।\n\nएवं सप्तपुटैः पक्वमेकैकेन कृतं भवेत् ॥ २,८.९८ ॥\n\n<वज्रमारण (५)>\n\nतालकासीससौराष्ट्रीमपामार्गस्य भस्म च ।\n\nपिष्ट्वा कौलुत्थकैः क्वाथैस्तस्मिन्वज्रं सुतापितं ॥ २,८.९९ ॥\n\nक्षिपेत्त्रिसप्तवाराणि म्रियते नात्र संशयः ।\n\nवैक्रान्तभस्मना सार्धं पेषयेदम्लवेतसं ॥ २,८.१०० ॥\n\nतद्गोले निक्षिपेद्वज्रमन्धमूषागतं धमेत् ।\n\nसेचयेदश्वमूत्रेण पूर्वगोले पुनः क्षिपेत् ॥ २,८.१०१ ॥\n\nरुद्ध्वा ध्मातः पुनः सेच्यमेवं कुर्यात्त्रिसप्तधा ।\n\nम्रियते नात्र सन्देहः सर्वयोगेषु योजयेत् ॥ २,८.१०२ ॥\n\n<वज्रमारण (७)>\n\nउत्तरावारुणीक्षीरैः कान्तपाषाणजं मुखं ।\n\nक्षणं पिष्ट्वा तु तद्गोलं क्षिप्त्वा तस्मिन्पचेद्दिनं ॥ २,८.१०३ ॥\n\nनृतैले गन्धतैलेन म्रियते नात्र संशयः ।\n\n<वज्रमारण (८)>\n\nभूनागं गन्धकं चाथ नारीस्तन्येन पेषयेत् ॥ २,८.१०४ ॥\n\nतद्गोलस्थं पचेद्वज्रं पूर्वतैले मृतं भवेत् ।\n\n<वज्रमारण (९)>\n\nस्नुहीक्षीरेण विमलां पिष्ट्वा तद्गोलके क्षिपेत् ॥ २,८.१०५ ॥\n\nवज्रं निरुध्य मूषां तु शुष्कां तीव्राग्निना धमेत् ।\n\nक्षिप्तामश्वस्य मूत्रे तु क्षिप्त्वा वज्रं समाहरेत् ॥ २,८.१०६ ॥\n\nइत्येवं सप्तधा कुर्यात्ततस्तालकमत्कुणैः ।\n\nपिष्ट्वा गोलं क्षिपेत्तस्मिन्वज्रमूषां निरुध्य च ॥ २,८.१०७ ॥\n\nध्मापितं पूर्ववत्सेच्यं सप्तवारैर्मृतं भवेत् ।\n\n<वज्रमारण (१०)>\n\nवज्रं मत्कुणरक्तेन लिप्त्वा लिप्त्वातपे क्षिपेत् ॥ २,८.१०८ ॥\n\nशुष्कं लेप्यं पुनः शोष्यं यावत्सप्तदिनावधि ।\n\nविष्णुक्रान्तापेटकार्योर्द्रवैः सिञ्चेत्पुनः पुनः ॥ २,८.१०९ ॥\n\nतप्तं तप्तं च तद्वज्रं शतवारैर्मृतं भवेत् ।\n\n<वज्रमारण (११)>\n\nगन्धकं चूर्णितं भाव्यं स्त्रीपुष्पेण तु सप्तधा ॥ २,८.११० ॥\n\nपुनः स्त्रीरजसालोड्यं तस्मिन्वज्रं सुतापितं ।\n\nसेचयेत्तापयेदेकविंशद्वारान्मृतं भवेत् ॥ २,८.१११ ॥\n\n<वज्रमारण (१२)>\n\nवज्रं नदीमहाशुक्तौ क्षिप्त्वा भाव्यं मुहुर्मुहुः ।\n\nस्नुह्यर्कोत्तमकन्यानां द्रवेणैकेन चातपे ॥ २,८.११२ ॥\n\nकृष्णककटमांसेन पेषितं वेष्टयेत्पुनः ।\n\nभूनागस्य मृदा सम्यग्धृतं भस्मत्वमाप्नुयात् ॥ २,८.११३ ॥\n\n<वज्रमारण (१३)>\n\nरक्तमूलस्य मूलैश्च मेघनादस्य कुड्मलैः ।\n\nपेषितैर्वेष्टितं ध्मातं वज्रं भस्म भवत्यलं ॥ २,८.११४ ॥\n\n<वज्रमारण (१४)>\n\nमातुलुङ्गगतं वज्रं रुद्ध्वा लिम्पेन्मृदा बहिः ।\n\nपुटे पचेत्समुद्धृत्य तद्वच्छतपुटे पचेत् ॥ २,८.११५ ॥\n\n<वज्रमृदूकरण (१)>\n\nनागपर्णीद्रवैर्लिप्तं तत्पत्रेणैव वेष्टितं ।\n\nजानुमध्ये स्थितं यामं तद्वज्रं मृदुतां व्रजेत् ॥ २,८.११६ ॥\n\n<वज्रमृदूकरण (२)>\n\nमातृवाहकबीजस्य मध्ये वज्रं विनिक्षिपेत् ।\n\nजम्बीरोदरगं वाथ दोलायन्त्रे दिनं पचेत् ॥ २,८.११७ ॥\n\nकुलुत्थकोद्रवक्वाथे त्रैफले वा कषायके ।\n\nअहोरात्रात्समुद्धृत्य जम्बीरान्तः पुनः क्षिपेत् ॥ २,८.११८ ॥\n\nमातृवाहकबीजे वा पचेत्प्रक्षिप्य पूर्ववत् ।\n\nपुनः क्षेप्यं पुनः पाच्यं त्रिदिनान्ते समुद्धरेत् ॥ २,८.११९ ॥\n\nबदरीवटनिम्बानामङ्कुराणि समाहरेत् ।\n\nपिष्ट्वा तद्गोलके वज्रं पूर्वपक्वं विनिक्षिपेत् ॥ २,८.१२० ॥\n\nअश्वत्थपत्रके वेष्ट्य तद्गोलं जानुमध्यगं ।\n\nदिनं वा धारयेत्कक्षे मृदुर्भवति निश्चितं ॥ २,८.१२१ ॥\n\n<वज्रमृदूकरण (३)>\n\nपारदं तीक्ष्णचूर्णं च दिनमम्लेन मर्दयेत् ।\n\nतद्गोले निक्षिपेद्वज्रं सूत्रेणावेष्टयेद्बहिः ॥ २,८.१२२ ॥\n\nनागवल्लीदलैश्चैव वेष्टितं धान्यराशिगं ।\n\nमासान्ते तत्समुद्धृत्य लिम्पेन्नागलताद्रवैः ॥ २,८.१२३ ॥\n\nतद्दलैर्वेष्टितं जानुमध्यस्थं मृदुतां व्रजेत् ।\n\n<वज्रमृदूकरण (४)>\n\nकान्तपाषाणवक्त्रं वा चूर्णं वा कान्तलोहजं ॥ २,८.१२४ ॥\n\nससूतमम्लयोगेन दिनमेकं विमर्दयेत् ।\n\nतद्गोले निक्षिपेद्वज्रं निम्बकार्पासकोद्रवैः ॥ २,८.१२५ ॥\n\nपत्रैः पिष्टैः सुसंपेष्य नागवल्लीदलैस्ततः ।\n\nवेष्टितं जानुमध्यस्थं दिनान्ते मृदुतां व्रजेत् ॥ २,८.१२६ ॥\n\n<वज्रमृदूकरण (५)>\n\nएरण्डवृक्षमध्ये तु तत्फले वा क्षिपेत्पविं ।\n\nमासमात्रात्समुद्धृत्य जानुमध्ये च पूर्ववत् ॥ २,८.१२७ ॥\n\nकोमलं जायते वज्रं दिनान्ते नात्र संशयः ।\n\n<वज्रमृदूकरण (६)>\n\nवज्रं तित्तिरिमांसेन वेष्टितं निक्षिपेन्मुखे ॥ २,८.१२८ ॥\n\nअतिस्थूलस्य भेकस्य मुखं सूत्रेण वेष्टयेत् ।\n\nनिखनेद्धस्तमात्रायां क्षोण्यां मासात्समुद्धरेत् ॥ २,८.१२९ ॥\n\nमण्डूकं सम्पुटे रुद्ध्वा सम्यग्गजपुटे पचेत् ।\n\nतद्वज्रं पूर्वगोलस्थं जानुमध्यगतं दिनं ॥ २,८.१३० ॥\n\nभवेद्वज्रौदनं साक्षात्पश्चादाहार्य योजयेत् ।\n\nसर्ववज्रौदनानां तु मारणं पूर्ववद्भवेत् ॥ २,८.१३१ ॥\n\n<वज्रद्रुति>\n\nक्षारत्रयं रामठं च चणकाम्लाम्लवेतसं ।\n\nज्वालामुखीं चेक्षुरकं स्थलकुम्भीफलानि च ॥ २,८.१३२ ॥\n\nस्नुह्यर्कपयसा श्लक्ष्णं पिष्ट्वा तद्गोलके क्षिपेत् ।\n\nवज्रं विशोधितं सम्यग्वस्त्रे बद्ध्वा हठात्पचेत् ॥ २,८.१३३ ॥\n\nडोलायन्त्रेण धान्याम्ले द्रुतं मासाष्टकाद्भवेत् ।\n\nवज्रवल्ल्यन्तरस्थं वा कृत्वा वज्रं निरोधितं ॥ २,८.१३४ ॥\n\nअम्लभाण्डगतं सेच्यं सप्ताहाद्द्रवतां व्रजेत् ।\n\nभस्मौदनं द्रुतिश्चेति त्रिविधं वज्रमारणं ॥ २,८.१३५ ॥\n\nरसबन्धकरं प्रोक्तं नागार्जुनपुरःसरैः ।\n\n<वज्रगुणाः>\n\nवज्रं च षड्रसोपेतं सर्वरोगापहारकं ॥ २,८.१३६ ॥\n\nसर्वाघशमनं सौख्यं देहदार्ढ्यं रसायनं ।\n\nवज्रं रत्नोत्तमं पुण्यं श्रीसौभाग्यविवर्धनं ॥ २,८.१३७ ॥\n\nआयुष्यं धन्यमोजस्यं यशस्यं सर्वपाप्मजित् ।\n\nआयुर्बलं देहसौख्यं रूपं कान्तिं करोति च ॥ २,८.१३८ ॥\n\nसेवितं हन्ति रोगांश्च मृतं वज्रं न संशयः ।\n\n<नील>\n\nनीलस्तु सौरिरत्नं स्यान्नीलाश्मा नीलरत्नकः ॥ २,८.१३९ ॥\n\nनीलोपलस्तृणग्राही महानीलः सुनीलकः ।\n\nइन्द्रनीलमणिस्तत्र चतुर्धा जातिभेदतः ॥ २,८.१४० ॥\n\n<सप्फिरेःः सुब्त्य्पेसःः चस्ते>\n\nसितच्छायो भवेद्विप्रो रक्तः क्षत्रियजातिकः ।\n\nपीतस्तु वैश्यजातिर्यो वृषलः कृष्णदीधितिः ॥ २,८.१४१ ॥\n\n<नीलस्य गुणदोषाः>\n\nनीलीरससमाभासा वैष्णवीपुष्पसंनिभा ।\n\nलवलीपुष्पसङ्काशा नीलेन्दीवरसप्रभा ॥ २,८.१४२ ॥\n\nअतसीपुष्पसङ्काशा चाषपक्षसमद्युतिः ।\n\nकृष्णत्रिकर्णिकापुष्पसमानद्युतिधारिणी ॥ २,८.१४३ ॥\n\nमयूरकण्ठसच्छाया शम्भोः कण्ठनिभा तथा ।\n\nविष्णुदेहसमाभासा भृङ्गपत्रसमप्रभा ॥ २,८.१४४ ॥\n\nएताश्छायाः शुभकरा इन्द्रनीलमहामणेः ।\n\nगुरुत्वं स्निग्धकान्तित्वं सुरागं पार्श्वरञ्जनं ॥ २,८.१४५ ॥\n\nतृणग्राहित्वमित्येते गुणाः पञ्च प्रकीर्तिताः ।\n\nन विम्लो निर्मलो गात्रो मसृणो गुरुदीप्तिकः ॥ २,८.१४६ ॥\n\nतृणग्राही मृदुर्नीलो दुर्लभो लक्षणान्वितः ।\n\nइन्द्रनीलं शुभं वर्ण्यं सर्वपापनिबर्हणं ॥ २,८.१४७ ॥\n\nआयुर्यशो बलं लक्ष्मीमारोग्यं च प्रयच्छति ।\n\nनीलः सतिक्तकोष्णश्च कफपित्तानिलापहः ॥ २,८.१४८ ॥\n\nयो दधाति शरीरेऽस्य सौरिर्मङ्गलदो भवेत् ।\n\n<गोमेदक>\n\nगोमेदकस्तु गोमेदो राहुरत्नं तमोमणिः ॥ २,८.१४९ ॥\n\nस्वर्भानवः षडाह्वोऽयं पिङ्गस्फटिक इत्यपि ।\n\nगोमूत्राभं यन्मृदु स्निग्धमुष्णं शुद्धच्छायं गौरवं यच्च धत्ते ।\n\nहेमारक्तं श्रीमतां योग्यमेतत्गोमेदाख्यं रत्नं आख्याति सन्तः ॥ २,८.१५० ॥\n\nमधुबिन्दुसमच्छायं गोमूत्राज्यसमप्रभं ॥ २,८.१५१ ॥\n\nहेमरक्तं गुरु स्वच्छं स्निग्धं गोमेदकं शुभं ।\n\nश्वेतं कृष्णं रङ्गहीनं त्रासरेखादिदूषितं ॥ २,८.१५२ ॥\n\nकर्कशं पाटलाकारं दुष्टं गोमेदकं त्यजेत् ।\n\n<गोमेदगुणाः>\n\nमेध्यं गोमेदकं रत्नं यशस्यं श्रीविवर्धनं ॥ २,८.१५३ ॥\n\nमङ्गल्यं कान्तिजननं स्निग्धं सर्वविषापहं ।\n\nगोमेदकोऽम्लमुष्णं च वातकोपविकारजित् ॥ २,८.१५४ ॥\n\nदीपनं पाचनं चैव धृतोऽयं पापनाशनः ।\n\n<वैडूर्य>\n\nवैडूर्यं केतुरत्नं च खशब्दाङ्कुरजं तथा ॥ २,८.१५५ ॥\n\nविडूरभूमिजं रत्नं प्रावृष्यं पञ्चनाम च ।\n\nकल्पान्तकालक्षुभिताम्बुराशिनिदाहकल्पाद्दितिजेन्द्रनादात् ।\n\nवैडूर्यमुत्पन्नमनेकवर्णं शोभाभिरामद्युतिरत्नवर्यं ॥ २,८.१५६ ॥\n\nअविदूरे विडूरस्य गिरेरुत्तुङ्गरोधसः ॥ २,८.१५७ ॥\n\nकोङ्कचोलकसीमान्ते मणेस्तस्याकरः स्मृतः ।\n\nतत्र दैत्येन्द्रनिनदं प्रति मेघसुगर्जितैः ॥ २,८.१५८ ॥\n\nसमुद्भवन्ति वैडूर्यमणयः प्रावृडागमे ।\n\nसिताभ्रधूमसङ्काशमीषत्कृष्णं सितं तु यत् ॥ २,८.१५९ ॥\n\nवैडूर्यं नाम तत्प्रोक्तं रत्नवर्णपरीक्षकैः ।\n\nवेणुपत्रबिडालाक्षिशिखिकण्ठसमद्युति ॥ २,८.१६० ॥\n\nस्निग्धगात्रं गुरु स्वच्छं वैडूर्यं गुणवन्मतं ।\n\nरेखाभिन्नं लघु स्पष्टं शिलाङ्गारककर्दमं ॥ २,८.१६१ ॥\n\nविवर्णं परुषं कृष्णं वैडूर्यं दोषवत्त्यजेत् ।\n\n<वैडूर्यलक्षण>\n\nवैडूर्यं विशदं स्निग्धं प्रीत्यायुर्बलवर्धनं ॥ २,८.१६२ ॥\n\nमङ्गल्यं धारणात्तद्धि सर्वग्रहविषापहं ।\n\nवैडूर्यमम्लमुष्णं च कफमारुतनाशनं ॥ २,८.१६३ ॥\n\nगुल्मशूलप्रशमनं भूषितं च शुभावहं ।\n\n<पञ्चरत्नानि>\n\nमाणिक्यं मौक्तिकं वज्रं नीलं मरकतं तथा ॥ २,८.१६४ ॥\n\nपञ्चरत्नं इति प्रोक्तं पाप्मालक्ष्मीविषापहं ।\n\n<नवरत्नानि>\n\nगोमेदकं पुष्परागं वैडूर्यमपि विद्रुमं ॥ २,८.१६५ ॥\n\nपञ्चरत्नैः सहैतानि नवरत्नानि निर्दिशेत् ।\n\n<सूर्यकान्त>\n\nअथ भवति सूर्यकान्तः तपनमणिस्तापनश्च रविकान्तः ।\n\nदीप्तोपलोऽग्निगर्भो ज्वलनाश्मार्कोपलश्च वसुनामा ॥ २,८.१६६ ॥\n\n<स्फटिक>\n\nश्वेताभ्रकसमं वर्णैर्हिमाद्रौ चन्द्रसन्निभं ॥ २,८.१६७ ॥\n\nनिर्मलं च प्रभायुक्तं स्फटिकं श्रेष्ठमुच्यते ।\n\nहिमालये सिंहले च विन्ध्ये रेवातटे तथा ॥ २,८.१६८ ॥\n\nपद्मरागोद्भवे स्थाने विविधं स्फटिकं भवेत् ।\n\nसूर्यकान्तं च तत्रैकं चन्द्रकान्तं तथापरं ॥ २,८.१६९ ॥\n\nसूर्यांशुस्पर्शमात्रेण वह्निं वमति तत्क्षणात् ।\n\nसूर्यकान्तं तदाख्यातं स्फटिकं रत्नवेधितं ॥ २,८.१७० ॥\n\nसूर्यकान्तो भवेदुष्णो निर्मलश्च रसायनं ।\n\nवातश्लेष्महरो मेध्यः पूजनाद्रवितुष्टिदः ॥ २,८.१७१ ॥\n\n<चन्द्रकान्त>\n\nइन्दुकान्तश्चन्द्रकान्तश्चन्द्राश्मा संस्रवोपलः ।\n\nशीताश्मा चन्द्रिकाद्रावः शशिकान्तश्च सप्तधा ॥ २,८.१७२ ॥\n\nस्निग्धं श्वेतं पीतं अत्रासमन्ताद्धत्ते चित्तं स्वस्थतां यन्मुनीनां ।\n\nयच्च द्रावं याति चन्द्रांशुसङ्गे जात्यं रत्नं चन्द्रकान्ताख्यमेतत् ॥ २,८.१७३ ॥\n\nचन्द्रकान्तस्तु शिशिरः स्निग्धः पित्तास्रदाहनुत् ।\n\nशिवप्रीतिकरः स्वच्छो ग्रहालक्ष्मीविषापहः ॥ २,८.१७४ ॥\n\n<स्फटिक>\n\nस्फटिकः सितोपलः स्यादमलमणिस्तारकोपलः स्वच्छः ।\n\nशीतोष्णवीर्यं अक्ष्णः पित्तं वातं निहन्ति शोफघ्नं ॥ २,८.१७५ ॥\n\nपुरा प्रोक्तं हि कान्तस्य मया ते लक्षणादिकं ।\n\nवैक्रान्तं चैव विक्रान्तं नीलवज्रं कुवज्रकं ॥ २,८.१७६ ॥\n\nगोनासं क्षुद्रकुलिशं चूर्णवज्रं च गोनसं ।\n\nश्वेतो रक्तश्च पीतश्च नीलः पारावतच्छविः ॥ २,८.१७७ ॥\n\nश्यामलः कृष्णवर्णश्च कर्बुरश्चाष्टधा हि स ।\n\nवज्राभावे तु वैक्रान्तं रसवीर्यादिके समं ॥ २,८.१७८ ॥\n\nअष्टास्रश्चाष्टफलकः षट्कोणो मसृणो गुरुः ।\n\nशुद्धमिश्रितवर्णैश्च युक्तो वैक्रान्त उच्यते ॥ २,८.१७९ ॥\n\nकुलुत्थक्वाथसंस्विन्नो वैक्रान्तः परिशुध्यति ।\n\nत्रिक्षारैः पञ्चलवणैर्वसामूत्राम्लकोद्रवैः ॥ २,८.१८० ॥\n\nमत्स्यतैलघृतैस्तुल्यैः कुलुत्थैः काञ्जिकान्वितैः ।\n\nसप्ताहं दोलिकायन्त्रे व्याघ्रीकन्दगतं पचेत् ॥ २,८.१८१ ॥\n\n<वैक्रान्तभस्म>\n\nतप्तवर्णं तु वैक्रान्तं शुद्धिमायाति निश्चितं ।\n\nहयमूत्रेण तत्सेच्यं तप्तं तप्तं द्विसप्तधा ॥ २,८.१८२ ॥\n\nततश्चोत्तरवारुण्याः पञ्चाङ्गैर्गोलके क्षिपेत् ।\n\nरुद्ध्वा मूषां पुटे पक्त्वा पुनरुद्धृत्य गोलके ॥ २,८.१८३ ॥\n\nक्षिप्त्वा रुद्ध्वा पुटेदेवं सप्तधा भस्मतां व्रजेत् ।\n\n<वैक्रान्तसत्त्व (१)>\n\nवैक्रान्तस्य पलैकं तु पलैकं टङ्कणस्य च ॥ २,८.१८४ ॥\n\nरविक्षीरे दिनं भाव्यं मर्द्यं शिग्रुद्रवैर्दिनं ।\n\nगुञ्जापिण्याकवह्नीनां प्रतिकर्षं वियोजयेत् ॥ २,८.१८५ ॥\n\nअनेन गुलिका कृत्वा कोष्ठीयन्त्रे धमेद्दृढं ।\n\nशङ्खकुन्देन्दुसङ्काशं सत्वं वैक्रान्तजं भवेत् ॥ २,८.१८६ ॥\n\n<वैक्रान्तसत्त्व (२)>\n\nवैक्रान्तं वज्रकन्दं च समं स्नुक्पयसा सह ।\n\nमहिषीनवनीतं च सक्षौद्रं मर्दयेद्दिनं ॥ २,८.१८७ ॥\n\nपूर्ववद्धमनात्सत्वमिन्द्रगोपनिभं भवेत् ।\n\n<वैक्रान्तसत्त्व (३)>\n\nवन्ध्याचूर्णं सवैक्रान्तं छायायां मर्दयेत्समं ॥ २,८.१८८ ॥\n\nअजामूत्रैर्दिनैकं तु सत्त्वं रजतवद्भवेत् ।\n\n<वैक्रान्तसत्त्व (४)>\n\nम्रियतेऽष्टपुटैर्गन्धनिम्बुकद्रवसंयुतः ॥ २,८.१८९ ॥\n\nसत्त्वपातनयोगेन मर्दितश्च वटीकृतः ।\n\nमूषायां घटिकां ध्मातो वैक्रान्तः सत्त्वमुत्सृजेत् ॥ २,८.१९० ॥\n\n<वैक्रान्तद्रुति>\n\nश्वेतवर्णं तु वैक्रान्तमम्लवेतसभावितं ।\n\nसप्ताहान्नात्र सन्देहः खरे घर्मे द्रवत्यलं ॥ २,८.१९१ ॥\n\nकेतकीस्वरसं तुत्थं सैन्धवं स्वर्णपुष्पिकं ।\n\nइन्द्रगोपसमं युक्तं सर्वं भाण्डे विनिक्षिपेत् ॥ २,८.१९२ ॥\n\nसप्ताहं स्वेदयेत्तस्मिन्वैक्रान्तं द्रवतां व्रजेत् ।\n\nआयुःप्रदश्च बलवर्णकरोऽतिवृष्यः प्रज्ञाप्रदः सकलदोषमदापहारी ।\n\nदीप्ताग्निकृत्पविसमानगुणस्तरस्वी वैक्रान्तकः खलु वपुर्बललोहकारी ॥ २,८.१९३ ॥\n\n<राजावर्त>\n\nआवर्तमणिरावर्तो राजावर्तोऽनलाह्वयः ॥ २,८.१९४ ॥\n\nराजावर्तरसस्याथ लक्षणं कथयाम्यहं ।\n\nवर्णेन भ्रमराभः स्याद्द्विःप्रकारः प्रकर्मतः ॥ २,८.१९५ ॥\n\nएकश्चूर्णाकृतिर्ज्ञेयो द्वितीयो गोलकात्मकः ।\n\nस्वर्णबिन्दुसमायुक्तः स्थिररागः स्थिरत्वदः ॥ २,८.१९६ ॥\n\nरसदोद्भवरागस्य वर्णोत्कर्षेऽतिदक्षिणः ।\n\nनागस्य रञ्जने श्रेष्ठस्तारे रञ्जनकर्मणि ॥ २,८.१९७ ॥\n\nसर्वेषां चलरागाणां रागबन्धनकृन्मतः ।\n\nराजावर्तोऽल्परक्तोरुनीलिकामिश्रितप्रभः ॥ २,८.१९८ ॥\n\nगुरुश्च मसृणः श्रेष्ठस्तदन्यो मध्यमः स्मृतः ।\n\nनिम्बुद्रवैः सगोमूत्रैः सक्षारैः स्वेदिताः खलु ॥ २,८.१९९ ॥\n\nद्वित्रिवारेण शुध्यन्ति राजावर्तादिधातवः ।\n\n<राजावर्तभस्म>\n\nलुङ्गाम्बुगन्धकोपेतो राजावर्तो विचूर्णितः ॥ २,८.२०० ॥\n\nपुटनात्सप्तवारेण राजावर्तो मृतो भवेत् ।\n\n<राजावर्तसत्त्व>\n\nराजावर्तं अयःपात्रे पाचयेन्माहिषैर्घृतैः ॥ २,८.२०१ ॥\n\nपयोभिश्च दिनं चैकं मित्रपञ्चकमिश्रितं ।\n\nरजन्या पञ्चरात्रेण पिण्डीभूतं तु कारयेत् ॥ २,८.२०२ ॥\n\nखादिराङ्गारयोगेन कोष्ठ्यां सत्वं विमुञ्चति ।\n\nप्रमेहक्षयदुर्नामपाण्डुश्लेष्मानिलापहः ॥ २,८.२०३ ॥\n\nदीपनः पाचनो वृष्यो राजावर्तो रसायनः ।\n\n<गरुडोद्गार>\n\nसस्यको गरुडोद्गारः कालजिद्विषसारकः ॥ २,८.२०४ ॥\n\nकालकूटविषं पीत्वा गरुडः सोढुमक्षमः ।\n\nतदा निर्गत्य तच्चञ्चोर्बहुधा सस्यकोऽभवत् ॥ २,८.२०५ ॥\n\nमहारसः सस्यकः स्यात्प्रभाभिः पञ्चभिर्युतः ।\n\nधवलो मेचकः पीतो हरितश्चातिलोहितः ॥ २,८.२०६ ॥\n\nअतिस्थितो वीतिहोत्रः सर्वतः सर्वरूपभाक् ।\n\nधवलो हरितश्चैव शस्यते तारकर्मणि ॥ २,८.२०७ ॥\n\nलोहितो मेचकः पीतः शस्यते हेमकर्मणि ।\n\nसस्यकः सर्वरोगघ्नो विषमृत्युभयापहः ॥ २,८.२०८ ॥\n\n<विमल>\n\nविमलो निर्मलः स्वच्छो विमलः स्वच्छधातुकः ।\n\nबाणसंख्याभिधं शस्तं तारहेम द्विधाकृतः ॥ २,८.२०९ ॥\n\nविमलस्त्रिविधः प्रोक्तो हेमाद्यस्तारपूर्विकः ।\n\nतृतीयः कांस्यविमलस्तत्र कान्त्या स लक्ष्यते ॥ २,८.२१० ॥\n\nवर्तुलः कोणसंयुक्तः स्निग्धश्च फलकान्वितः ।\n\nमरुत्पित्तहरो वृष्यो विमलोऽतिरसायनः ॥ २,८.२११ ॥\n\nपूर्वो हेमक्रियासूक्तो द्वितीयो वृष्यकर्मणि ।\n\nतृतीयो भेषजे तेषु पूर्वपूर्वो गुणोत्तरः ॥ २,८.२१२ ॥\n\n<विमलशुद्धि>\n\nआटरूषरसे स्विन्नो विमलो विमलो भवेत् ।\n\nकदलीकन्दतोयेन विमलं प्रथमं पचेत् ॥ २,८.२१३ ॥\n\nअम्लवेतसधान्याम्लमेषीमूत्रे ततः पचेत् ।\n\nडोलायन्त्रे चतुर्यामं शुद्धिरेषां महोत्तमा ॥ २,८.२१४ ॥\n\nकार्कोटीमेषशृङ्ग्युत्थैर्द्रवैर्जंबीरजैर्दिनं ।\n\nभावयेदातपे तीव्रे विमला शुध्यति ध्रुवं ॥ २,८.२१५ ॥\n\n<विमलसत्त्व>\n\nविमलं शिग्रुतोयेन कांक्षीकासीसटङ्कणैः ।\n\nवज्रकन्दसमायुक्तैर्भावयेत्कदलीरसैः ॥ २,८.२१६ ॥\n\nमोक्षकक्षारसंयुक्तमन्धमूषागतं धमेत् ।\n\nसत्वं चन्द्रार्कसङ्काशं पतत्यस्य न संशयः ॥ २,८.२१७ ॥\n\n<पेरोज>\n\nहरिताश्मा च पेरोजो विषारातिर्हरिन्मणिः ।\n\nरसवीर्यविपाकेषु सस्यकस्य गुणानुगः ॥ २,८.२१८ ॥\n\nâक्, २, ९\n\nश्रीभैरवी ।\n\nकीदृशी ओषधी नाथ रसकर्मकरी शुभा ।\n\nकेन वा भस्म सूतश्च केन वा खोटबन्धनं ॥ २,९.१ ॥\n\nनिर्जीवत्वं गतः सूतः कथं जीवं ददाति सः ।\n\nनिर्जीवेन तु जीवत्वं कथं जीवति शङ्कर ॥ २,९.२ ॥\n\nएतन्मे संशयं ब्रूहि यथा जानाम्यहं शिव ।\n\nश्रीभैरवः ।\n\nशृणु भैरवि तत्सर्वमपूर्वं कथयामि ते ॥ २,९.३ ॥\n\nब्रह्मविष्णुसुरेन्द्राद्यैर्न ज्ञातं वीरवन्दिते ।\n\nवलीपलितरोगघ्ना मृत्युदारिद्र्यभञ्जनाः ॥ २,९.४ ॥\n\nरसकर्मकरा दिव्याः कुलौषध्यः सुसिद्धिदाः ।\n\nभ्रमन्ति पशवो मूढाः कुलौषधिविवर्जिताः ॥ २,९.५ ॥\n\nतृणौषधिरसानां च नैव सिद्धिः प्रजायते ।\n\nतस्मात्सर्वप्रयत्नेन ज्ञातव्या तु कुलौषधिः ॥ २,९.६ ॥\n\nदिव्यौषध्यश्चतुःषष्टिः कुलमध्ये व्यवस्थिताः ।\n\nनैव जानन्ति मूढास्ताः शिवमोहेन मोहिताः ॥ २,९.७ ॥\n\nअदिव्यास्तु तृणौषध्यो जायन्ते गिरिगह्वरे ।\n\nतृणौषध्या रसे सूतं नैव बन्धं कदाचन ॥ २,९.८ ॥\n\nअक्षयं नैव तिष्ठेत्तु कुलौषधिविवर्जितं ।\n\nकुलौषध्या विहीनास्तु गगनं च न हन्ति ते ॥ २,९.९ ॥\n\nस रसस्तु वरारोहे वह्निमध्ये न तिष्ठति ।\n\nन खोटो न च वा भस्म नैव द्रव्यं करोति सः ॥ २,९.१० ॥\n\nकिंचिद्द्रव्यं प्रकुर्वन्ति धाम्यमानं न तिष्ठति ।\n\nपत्रे पाके कषे छेदे नैव तिष्ठति काञ्चनं ॥ २,९.११ ॥\n\nनैव वेधं शतादूर्ध्वं करोति स रसः प्रिये ।\n\nयावन्न चाब्दमेकं तु विक्रीतं तत्तु काञ्चनं ॥ २,९.१२ ॥\n\nधर्मार्थकाममोक्षेषु नैव दद्यात्तु तत्प्रिये ।\n\nदिव्यौषध्या यदा देवि रसेन्द्रो मर्दितो भवेत् ॥ २,९.१३ ॥\n\nकालिकारहितः सूतः सदा भवति पार्वति ।\n\nपरस्य हरते कालं कालिकारहितो रसः ॥ २,९.१४ ॥\n\nअष्टानां चैव लोहानां मलं शमयति क्षणात् ।\n\nमहामूर्च्छागतं सूतं को वापि कथयेन्मृतं ॥ २,९.१५ ॥\n\nदिव्यौषध्या रसेनैव जायते नष्टचेतनः ।\n\nपञ्चभूतात्मकः सूतस्तिष्ठते च सदाशिवः ॥ २,९.१६ ॥\n\nरसौषध्यो महौषध्यः सिद्धौषध्यस्तथापराः ।\n\nदिव्यौषध्य इति प्रोक्ता मया प्रोक्ताश्चतुर्विधाः ॥ २,९.१७ ॥\n\nदिव्यौषध्यो निगद्यन्ते तासु ता गुणवत्तराः ।\n\nवृक्षवल्लीलतागुल्मतृणवन्दानिका इति ॥ २,९.१८ ॥\n\nरसबन्धकरौषध्यः षड्विधाः परिकीर्तिताः ।\n\n<सोमवल्ली>\n\nसोमवल्ली महागुल्मा यक्षश्रेष्ठा धनुर्लता ॥ २,९.१९ ॥\n\nसोमाह्वा गुल्मवल्ली च यज्ञवल्ली द्विजप्रिया ।\n\nसोमक्षीरा च सोमा च यज्ञा दिव्यलता स्मृता ॥ २,९.२० ॥\n\nसोमवल्ली कटुः शीता मधुरा पित्तदाहनुत् ।\n\nतृष्णाविशेषशमनी पाचनी च रसायनी ॥ २,९.२१ ॥\n\nपञ्चाङ्गका पञ्चदशच्छदाढ्या सर्पाकृतिः शोणितपर्वदेशा ।\n\nसा सोमवल्ली रसबन्धकर्म करोति राकादिवसोपनीता ॥ २,९.२२ ॥\n\nकृष्णे पक्षे प्रगलति दलं प्रत्यहं चैकमेकं शुक्ले पक्षे प्रभवति पुनर्लम्बमाना लता स्यात् ।\n\nतस्याः कन्दः कलयतितरां पूर्णिमायां गृहीतो बद्ध्वा सूतं कनकसहितं देहलोहं विधत्ते ॥ २,९.२३ ॥\n\nइयं सोमलता नाम वल्ली परमदुर्लभा ।\n\nअनया बद्धसूतेन्द्रो लक्षवेधी प्रजायते ॥ २,९.२४ ॥\n\nचतुर्विंशतिसोमानां लक्ष्म व्यक्तं रसायने ।\n\n<सोमवृक्ष>\n\nकरोति सोमवृक्षोऽपि रसबन्धवधादिकं ॥ २,९.२५ ॥\n\nपूर्णिमादिवसानीतस्तयोर्वल्ली गुणाधिका ।\n\nप्रोक्ता महिषवल्ली च प्रतिसोमान्त्रवल्लिका ॥ २,९.२६ ॥\n\nअपत्त्रवल्लिका प्रोक्ता काण्डशाखा पयस्विनी ।\n\nरसवीर्यविपाकेषु सोमवल्लीसमा स्मृता ॥ २,९.२७ ॥\n\n<स्थलपद्मिनी>\n\nअथातः स्थलपद्मिन्या दिव्यौषध्या विधिं शृणु ।\n\nपद्मिनीसदृशा पत्रैः पुष्पैरपि च तादृशी ॥ २,९.२८ ॥\n\nभङ्गे चैव स्रवेत्क्षीरं रक्तवर्णं सुशोभनं ।\n\nआक्रम्य वामपादेन पश्येद्गगनमण्डलं ॥ २,९.२९ ॥\n\nपश्येच्च तारकायुक्तं ग्रहनक्षत्रमण्डलं ।\n\nलक्षयोजनतो देवि सा ज्ञेया स्थलपद्मिनी ॥ २,९.३० ॥\n\n<गोनसा>\n\nगोनसाकारवल्ली स्याच्चित्रमण्डलमण्डिता ।\n\nजरारुङ्मृत्युशमनी रसबन्धवधक्षमा ॥ २,९.३१ ॥\n\n<उच्चटा>\n\nअथोच्चटां प्रवक्ष्यामि रसबन्धकरीं प्रिये ।\n\nएकमेव भवेन्नालं तस्या रोमप्रवेष्टनं ॥ २,९.३२ ॥\n\nतस्याग्रे च भवेत्पुष्पं शुकतुण्डस्य सन्निभं ।\n\nतत्पत्राणि च देवेशि शुकपिच्छनिभानि च ॥ २,९.३३ ॥\n\nतत्कन्दं कूर्मसंस्थानं क्षीरं सिन्दूरसन्निभं ।\n\nजलं स्रवेन्मधूच्छिष्टे तत्समादाय पार्वति ॥ २,९.३४ ॥\n\nवेधयेत्सर्वलोहानि काञ्चनानि भवन्ति च ।\n\n<ईश्वरी>\n\nईश्वरीत्युच्यते काचिदीश्वरीतुल्यरूपिणी ॥ २,९.३५ ॥\n\nभूरिक्षीरपरिस्रावा सबीजरसबन्धिनी ।\n\n<भूतकेशी>\n\nनिम्बपत्रसदृक्पत्रा भूतकेशीति कथ्यते ॥ २,९.३६ ॥\n\nन वध्यते यया सूतः सूतोऽसौ हि निबन्धकः ।\n\n<कृष्णलता>\n\nभिन्नकज्जलसङ्काशा लता कृष्णलतेत्यसौ ॥ २,९.३७ ॥\n\nनिर्बीजमपि बध्नाति रसं सर्वविषापहा ।\n\n<लशुनवल्ली>\n\nनाम्ना लशुनवल्ली च तद्दलैः सदृशच्छदा ॥ २,९.३८ ॥\n\nक्षरत्क्षीरा सुकन्दा च रसं बध्नाति वेगतः ।\n\n<रुदन्ती>\n\nचणपत्रोपमैः पत्रैः पुष्पैरपि च तादृशी ॥ २,९.३९ ॥\n\nरुदन्ती नाम विख्याता ह्यधस्ताज्जलवर्षिणी ।\n\nरुदन्तीव जनान्दृष्ट्वा मृत्युदैन्यजराकुलान् ॥ २,९.४० ॥\n\nचतुर्विधा तु सा ज्ञेया पीता रक्ता सितासिता ।\n\nजारिताभ्रं रसं हन्याद्बध्नाति च रसायनी ॥ २,९.४१ ॥\n\nमुसलीकन्दवत्कन्दा तद्दलाकारवद्दला ।\n\nसुक्षीरा रोमशा सोक्ता वाराही रसबन्धनी ॥ २,९.४२ ॥\n\n<सप्तपत्त्री>\n\nसप्तपल्लवसम्पूर्णां सप्तपत्त्रीत्यसौ मता ।\n\nरसायनी जराघ्नी च बध्यते पारदस्तया ॥ २,९.४३ ॥\n\n<नागिनी>\n\nनागिनीत्युदिता वल्ली नागभोगसमाङ्गिका ।\n\nसर्पादिकविषघ्नी च सा स्वच्छरसबन्धिनी ॥ २,९.४४ ॥\n\n<सर्पिणी>\n\nसर्पिणी लतिका चान्या सर्पवद्वक्रयष्टिका ।\n\nसक्षीरा स्निग्धपत्रा च बालपारदबन्धिनी ॥ २,९.४५ ॥\n\n<छत्त्रिणी>\n\nछत्रवद्दण्डपत्रा या नातिनीचा न चोन्नता ।\n\nसुक्षीरा छत्त्रिणी नाम रसबन्धकरी मता ॥ २,९.४६ ॥\n\n<गोशृङ्गी>\n\nपर्वतेऽश्मसमुद्भूता गोकन्दाकृतिकन्दयुक् ।\n\nक्षता मुञ्चति सा क्षीरं गोशृङ्गी रसबन्धिनी ॥ २,९.४७ ॥\n\n<ज्योतिर्लता>\n\nज्योतिर्नाम्नी त्रिधा प्रोक्ता वृक्षकन्दतृणात्मिका ।\n\nगिरौ ज्वलति सा रात्रौ लतापारदबन्धिनी ॥ २,९.४८ ॥\n\n<रक्तवल्ली>\n\nरक्तक्षीरदलाङ्गा या नातिविस्तरवल्लिका ।\n\nरक्तवल्लीत्यसौ दिव्या निर्दिष्टा रसबन्धिनी ॥ २,९.४९ ॥\n\n<पद्मवल्ली>\n\nया पद्मपत्राकृतिपत्रवल्ली सा पत्रवल्लीत्युदिता रसज्ञैः ।\n\nसक्षीरकन्दा सलिलोद्भवा च क्षितौ न तिष्ठेद्रसबन्धनी सा ॥ २,९.५० ॥\n\n<काकिनी>\n\nस्थूलकण्टकवर्णाढ्या सा प्रोक्ता काकिनी लता ।\n\nरसबन्धकरी सैषा जरामृत्युविनाशिनी ॥ २,९.५१ ॥\n\n<चान्डाली>\n\nचाण्डालीति विनिर्दिष्टा त्रिचतुःपत्रधारिणी ।\n\nसा च रक्ता क्षीरकन्दा तया सूतो निबध्यते ॥ २,९.५२ ॥\n\nप्रोक्तश्चण्डालकन्दः स्यादेकपत्रो द्विपत्त्रकः ।\n\nत्रिपत्त्रोऽथ चतुष्पत्त्रः पञ्चपत्त्रश्च भेदतः ॥ २,९.५३ ॥\n\n<ताम्रवल्ली>\n\nताम्रवर्णलतापत्रपुष्पक्षीरसमन्विता ।\n\nसा ताम्रवल्लिका प्रोक्ता रसलोहादिसाधनी ॥ २,९.५४ ॥\n\n<पीतवल्ली>\n\nपीतपत्रलतापुष्परसयुक्तातिदुर्लभा ।\n\nसा पीतवल्लिकेत्युक्ता रसबन्धविधौ हिता ॥ २,९.५५ ॥\n\n<विजया>\n\nसितक्षीराढकीपत्रछदना नातिविस्तृता ।\n\nविख्याता विजयेत्येषा रसबन्धविधौ हिता ॥ २,९.५६ ॥\n\n<महौषधी>\n\nत्रिकोणकन्दसंयुक्ता चित्रकच्छदनच्छदा ।\n\nमहौषधीति सा प्रोक्ता रसबन्धे परं हिता ॥ २,९.५७ ॥\n\n<देवदाली>\n\nशिखिकण्ठाभपत्राढ्या चन्दनामोदमेदुरा ।\n\nदेवदालीत्यसौ दिव्या रसं बध्नाति सा क्षणात् ॥ २,९.५८ ॥\n\n<नवनीतकगन्धी>\n\nनवनीतकगन्धीति तिक्ता म्रक्षणगन्धिनी ।\n\nसक्षीरा रक्तपुष्पा च रसेन्द्रो बध्यते तया ॥ २,९.५९ ॥\n\n<गरुडवल्ली>\n\nसक्षीरा रक्तपुष्पा च बदरीदलवद्दला ।\n\nउक्ता गारुडवल्लीति शीघ्रं बध्नाति पारदं ॥ २,९.६० ॥\n\n<तुम्बिनी>\n\nतुम्बिनीत्युदिता वल्ली तत्पत्रकुसुमान्विता ।\n\nतिक्तरक्तपयोयुक्ता तत्फला रसबन्धिनी ॥ २,९.६१ ॥\n\n<भूतुम्बिनी>\n\nया तुम्बिनीपत्रसमानपत्रा भूतुम्बिनी नातिविसर्पिणी सा ।\n\nनिम्बूसमानैश्च फलैरुपेता सर्वामयघ्नी रसबन्धनी च ॥ २,९.६२ ॥\n\n<गन्धर्वा>\n\nएरण्डपत्रवत्पत्रा सक्षीरा नातिविस्तृता ।\n\nगन्धर्वेत्युदिता सा हि तया बन्धं रसो व्रजेत् ॥ २,९.६३ ॥\n\n<व्याघ्रपादी>\n\nव्याघ्राङ्घ्रिसमपत्रा या रक्तपुष्पा पयस्विनी ।\n\nव्याघ्रपादीति निर्दिष्टा रसं बध्नाति निश्चितं ॥ २,९.६४ ॥\n\n<महौषधी>\n\nसप्तच्छदसदृक्पत्रा कृशाङ्गी नातिविस्तृता ।\n\nमहौषधीत्यसौ प्रोक्ता रसं बध्नाति हन्ति च ॥ २,९.६५ ॥\n\n<गोमारी>\n\nगोमारीनामिका वल्ली वेणुपत्रसमच्छदा ।\n\nतस्या मूलं समासाद्य शस्तः सूतो निबध्यते ॥ २,९.६६ ॥\n\n<त्रिशूली>\n\nत्रिशूलाकारपत्रा या शम्याकफलवत्फला ।\n\nत्रिशूलीति समाख्याता विख्याता रसबन्धने ॥ २,९.६७ ॥\n\n<रुतसी>\n\nरुतसीपत्रवत्पत्रफला सा क्षीरकन्दयुक् ।\n\nरुतसी वल्लिकेत्युक्ता गिरिजा रसबन्धनी ॥ २,९.६८ ॥\n\n<त्रिदण्डी>\n\nसुपुष्पा तिलकोपेता रक्तत्यत्रिफलान्विता ।\n\nरसबन्धविधौ प्रोक्ता त्रिदण्डीति कृताभिधा ॥ २,९.६९ ॥\n\n<भृङ्गवल्ली>\n\nभृङ्गवद्वर्णपत्राढ्या क्षीरिणी पीतपुष्पिका ।\n\nभृङ्गवल्लीति सा प्रोक्ता प्रयुक्ता रसबन्धने ॥ २,९.७० ॥\n\n<चमरिका>\n\nचमराकारपत्राढ्या क्षीरयुक्चन्द्रधारिणी ।\n\nलता चमरिका नाम सा च बध्नाति पारदं ॥ २,९.७१ ॥\n\n<करवीरलता>\n\nहयमारसमाकारदलपुष्पवती लता ।\n\nकरवीरलतेत्युक्ता नितरां सूतबन्धिनी ॥ २,९.७२ ॥\n\n<वज्रवल्ली>\n\nकोरण्डपत्रछदनोपमानप्रसूनपत्रा च सदुग्धकन्दा ।\n\nसा वज्रवल्ली कटुतिक्तसारा वज्राङ्कपत्रा रसबन्धिनी च ॥ २,९.७३ ॥\n\n<वारवल्ली>\n\nरक्तक्षीरवती बिल्वदलोपमदलान्विता ।\n\nवारवल्लीति सा सूतबन्धनी रोगनाशिनी ॥ २,९.७४ ॥\n\n<रोहिणी>\n\nशणपुष्पदलाकारदशपुष्पा च दुग्धयुक् ।\n\nसा रोहिणीति निर्दिष्टा रसराजस्य बन्धनी ॥ २,९.७५ ॥\n\n<बिल्विनी>\n\nज्योतिष्मतीदलाकारवर्णपर्णा यशस्विनी ।\n\nरसबन्धविधौ प्रोक्ता बिल्विनीति निगद्यते ॥ २,९.७६ ॥\n\n<गोरोचनलता>\n\nगोरोचनप्रभायुक्तदलवल्लीसमन्विता ।\n\nगोरोचनलता भूतमोचनी रसबन्धनी ॥ २,९.७७ ॥\n\n<करीरी>\n\nश्रीशैलशिखरोद्भूता मार्कण्डीसदृशौषधी ।\n\nरक्तं क्षीरं क्षता मुञ्चेत्करीरी रसबन्धिनी ॥ २,९.७८ ॥\n\n<अक्षरा>\n\nपत्त्रसीसा पत्त्रवत्पत्रा त्रिवर्षात्फलदायिनी ।\n\nअक्षरेति समाख्याता रसस्यातिनिबन्धिनी ॥ २,९.७९ ॥\n\n<अपत्त्रा>\n\nसोमवल्लीव निष्पत्रा कज्जलाभरसान्विता ।\n\nअपत्त्रासौ भवेद्विन्ध्ये नात्युच्चा रसबन्धिनी ॥ २,९.८० ॥\n\nआद्ये वर्षे भवेदम्ला भवेत्तिक्ता द्वितीयके ।\n\nतृतीयेऽब्दे च मधुरैः फलैर्युक्ता प्रजायते ॥ २,९.८१ ॥\n\nपित्तज्वरहरा सद्यः सुपत्रफलसंयुता ।\n\n<कुटजवल्ली>\n\nलता कुटजवल्लीति तत्फला तद्दलान्विता ॥ २,९.८२ ॥\n\nमधुरा रुधिरग्रन्थिः सूतराजनिबन्धिनी ।\n\n<मूलकन्दा>\n\nमूलकन्देति विख्याता मूलवत्फलपत्त्रिणी ॥ २,९.८३ ॥\n\nलता क्षीरान्विता सूतबन्धनं कुरुते ध्रुवं ।\n\n<ब्राह्मणी>\n\nपारिजाताद्रिजा वल्ली शतपुष्पदलच्छदा ॥ २,९.८४ ॥\n\nकृष्णक्षीरफला प्रोक्ता ब्राह्मणी रसबन्धिनी ।\n\n<मुनिवल्ली>\n\nअगस्तिपत्रतत्पत्रा तद्रूपारुणपुष्पिणी ॥ २,९.८५ ॥\n\nघृतगन्धा रसघ्नी सा मुनिवल्लीति कथ्यते ।\n\n<निम्बका>\n\nदलैः पुष्पैः फलैर्वल्ली निंबवृक्षस्य सन्निभा ॥ २,९.८६ ॥\n\nतन्मूलैर्बध्यते सूतः सा प्रोक्ता निम्बका लता ।\n\n<तिलकन्दा>\n\nतिलकन्देति विख्याता मूलवत्फलपत्त्रिणी ॥ २,९.८७ ॥\n\nलता क्षीरवती सूतं निबध्नात्यातपे खरे ।\n\n<अतसीवल्लिका>\n\nअतस्य इव पुष्पाणि फलानि च दलानि च ॥ २,९.८८ ॥\n\nअतसीवल्लिका सा हि पारदस्य निबन्धिनी ।\n\n<बोधिलता>\n\nउक्ता बोधिलता बोधिपत्त्रदुग्धेन संयुता ॥ २,९.८९ ॥\n\nबध्नाति रसराजं सा दानवेन्द्रमिवाच्युतः ।\n\n<मद्यगन्धा>\n\nमद्यगन्धेति विख्याता निष्पत्रा फलपत्रयुक् ॥ २,९.९० ॥\n\nतस्याः कन्दो रसं शीघ्रं बन्धनं नयति ध्रुवं ।\n\n<कूर्मलता>\n\nउक्ता कूर्मलता कूर्मरूपकन्दा पयोऽन्विता ॥ २,९.९१ ॥\n\nमल्लिकोपमतत्पत्रप्रसवा रसबन्धिनी ।\n\n<माधवी>\n\nमाधवीमूलवन्मूला नागवल्लीदलान्विता ॥ २,९.९२ ॥\n\nमाधवीत्युदिता वल्ली तन्मूलैर्बध्यते रसः ।\n\n<विशाला>\n\nश्वेतपत्रतया वल्ली श्वेतपुष्पफला तथा ॥ २,९.९३ ॥\n\nविशालेति विनिर्दिष्टा सापि पारदबन्धिनी ।\n\n<महानागा>\n\nनागकुण्डलवत्कन्दा तत्फणासदृशच्छदा ॥ २,९.९४ ॥\n\nमहानागेत्यसौ वल्ली विनिबध्नाति पारदं ।\n\n<मण्डूकलतिका>\n\nमण्डूकाकारवत्कन्दा मण्डूकीदलवद्दला ॥ २,९.९५ ॥\n\nमण्डूकलतिकेत्येषा तन्मूलैर्बध्यते रसः ।\n\n<उदुम्बरलता>\n\nउदुम्बरफलाकारफलवद्दलवद्दला ॥ २,९.९६ ॥\n\nसोदुम्बरलतेत्युक्ता सूतराजस्य बन्धिनी ।\n\n<चित्रवल्ली>\n\nया दुग्धकन्दा वटपत्रपत्रा विचित्रपर्णोरुफला सुदीर्घा ।\n\nसा चित्रवल्लीत्युदिता रसेन्द्रो निबध्यते तत्फलमध्यसंस्थः ॥ २,९.९७ ॥\n\nचतुःषष्टिरिति प्रोक्ता दिव्यौषध्यो महाबलाः ॥ २,९.९८ ॥\n\nआभिर्बद्धो रसो नःणां देहलोहार्थसाधकः ।\n\nसोमवल्ली सोमवृक्षः स्थलपद्मिनिका ततः ॥ २,९.९९ ॥\n\nगोनसा कारवल्ली च उच्चटा ईश्वरी ततः ।\n\nभूतकेशी कृष्णलता ज्ञेया लशुनवल्लरी ॥ २,९.१०० ॥\n\nरुदन्ती चैव वाराही सप्तपत्त्री च नागिनी ।\n\nसर्पिणी छत्त्रिणी चैव गोशृङ्गी सर्वसिद्धिदा ॥ २,९.१०१ ॥\n\nज्योतिर्नाम्नी त्रिधा रक्तवल्लरी पत्रवल्लरी ।\n\nकाकिनी चैव चाण्डाली वल्लरी ताम्रवल्लरी ॥ २,९.१०२ ॥\n\nपीतवल्ली च विजया विज्ञेया च महौषधी ।\n\nज्ञातव्या देवदाली च स्यान्नवानीतगन्धिनी ॥ २,९.१०३ ॥\n\nज्ञेया गरुडवल्ली च तुम्बिनी भूमितुंबिनी ।\n\nगन्धर्वा व्याघ्रपादी च विज्ञेया च महौषधी ॥ २,९.१०४ ॥\n\nगोमारी च त्रिशूली च रुतसी च त्रिदण्डिका ।\n\nभृङ्गवल्ली चमरिका करवीरलता ततः ॥ २,९.१०५ ॥\n\nवज्रवल्ली वारवल्ली रोहिणी बिल्विनी तथा ।\n\nगोरोचनलता चैव करीरी चाक्षरा तथा ॥ २,९.१०६ ॥\n\nअपत्त्री कुटजा वल्ली मूलकन्दा च ब्राह्मणी ।\n\nघृतगन्धा निम्बवल्ली तिलकन्दातसी तथा ॥ २,९.१०७ ॥\n\nबोधिवल्ली मद्यगन्धा कूर्मवल्ली च माधवी ।\n\nविशाला च महानागा ज्ञेया मण्डूकवल्ली ॥ २,९.१०८ ॥\n\nउदुम्बरलता चित्रवल्ली चैव सुरार्चिते ।\n\nचतुःषष्टिरिति प्रोक्ता दिव्यौषध्यो महाबलाः ॥ २,९.१०९ ॥\n\nâक्, २, १०\n\nश्रीभैरवः ।\n\n<हिमजा>\n\nहिमजा काञ्चनक्षीरी यवचिञ्चा महाद्रिजा ।\n\nहिमावती पीतदुग्धा रेचनी पटुपर्णिका ॥ २,१०.१ ॥\n\nतद्दुग्धं हेमकङ्कुष्ठं पुलकं रेचनं तथा ।\n\nतेजोवती बहुरसा कनकप्रभान्या तीक्ष्णाग्निगर्भा सुरवल्लरी च ॥ २,१०.२ ॥\n\nहिमजा कटुका तिक्ता रेचनी सर्ववातनुत् ।\n\nकृमिशोषोदरघ्नी च पित्तज्वरहरा तु सा ॥ २,१०.३ ॥\n\n<कारवी>\n\nकारवी कारवल्ली च कषायोष्णा कफापहा ।\n\nकासश्वासहरा बल्या ज्ञेया रसनियामिका ॥ २,१०.४ ॥\n\n<कटुतुम्बी>\n\nकटुतुम्बी कटुफला राजपुत्री महत्फला ।\n\nकटुतुम्बी कटुस्तिक्ता वान्तिकृच्छ्वासवान्तिजित् ॥ २,१०.५ ॥\n\nकासघ्नी शोधनी शोफव्रणशूलविषापहा ।\n\nतिक्ततुम्बी तु तिक्ता स्यात्कटुका कटुतुम्बिका ॥ २,१०.६ ॥\n\nतुम्बी च कटुतिक्तादितुम्बीपर्यायगा स्मृता ।\n\n<ज्योतिष्मती>\n\nज्योतिष्मती नाम लतानलप्रभा ज्योतिर्लता सा कटभी सुपिङ्गला ।\n\nदीप्या च मेध्या मतिदा च दुर्जरा सारस्वती स्यादमृतार्कसंख्या ॥ २,१०.७ ॥\n\n<लिङ्गिनी>\n\nलिङ्गिनी बहुपुत्री स्यादीश्वरी शैववल्लरी ॥ २,१०.८ ॥\n\nस्वयम्भूर्लिङ्गसम्भूता लैङ्गी चित्रफलान्विता ।\n\nअयःस्तम्भकरी लिङ्गबीजा च शिववल्लरी ॥ २,१०.९ ॥\n\nलिङ्गिनी कटुरूक्षा च दुर्गन्धा च रसायनी ।\n\nसर्वसिद्धिकरी दिव्या रसराजनियामिका ॥ २,१०.१० ॥\n\n<पातालगरुडी>\n\nपातालगरुडी तार्क्षी सौवर्णी गरुडी तथा ।\n\nवत्सादनी दीर्घकाण्डा दृढकाण्डा महाबला ॥ २,१०.११ ॥\n\nदीर्घवल्ली दृढलता दर्शनामानि पार्वति ।\n\nसर्ववश्यकरी सैषा सर्पादिविषनाशनी ॥ २,१०.१२ ॥\n\n<गिरिकर्णी>\n\nगिरिकर्णी च कटभी गर्दभी दधिपुष्पिका ।\n\nसितपुष्पी विषघ्नी च श्वेताश्वखुरपुष्पिका ॥ २,१०.१३ ॥\n\nगिरिकर्णी हिमा तिक्ता पित्तोपद्रवनाशिनी ।\n\nचक्षुष्या विषदोषघ्नी त्रिदोषशमनी च सा ॥ २,१०.१४ ॥\n\nनीलपुष्पा महानीला स्यान्नीलगिरिकर्णिका ।\n\nनीलाद्रिकर्णी शिशिरा सतिक्ता रक्तातिसारज्वरदाहहन्त्री ।\n\nप्रतर्दिकोन्मादमदश्रमार्तिश्वासार्तिहा स्याद्विषहारिणी च ॥ २,१०.१५ ॥\n\n<आखुकर्णी>\n\nआखुकर्णी भूमिचरा द्रवन्ती बहुपादिका ॥ २,१०.१६ ॥\n\nसुतश्रेणी द्रवन्ती च न्यग्रोधा माक्षिकाह्वया ।\n\nचित्रा मूषकपुच्छी च प्रत्यक्श्रेणी च शबरी ॥ २,१०.१७ ॥\n\nसुतश्रेणी च चक्षुष्या कटुकाखुविषापहा ।\n\nव्रणदोषहरा चैव नेत्रामयविनाशिनी ॥ २,१०.१८ ॥\n\nकृष्णिका बहुपर्णी च प्रत्यक्शोणी च शबरी ।\n\nपूतिपर्णी शिवा चाखुकर्णवत्पर्वशालिनी ॥ २,१०.१९ ॥\n\nआखुकर्णी कटूष्णा च कफपित्तहरा सरा ।\n\nआनाहशूलजूर्त्यर्तिनाशनी पाचनी परा ॥ २,१०.२० ॥\n\n<वाराही>\n\nवाराही स्यात्सूकरी क्रोडकन्या गृष्टिर्विष्वक्सेनकान्ता कुमारी ।\n\nकौमारी स्याद्ब्रह्मपत्त्री त्रिनेत्रा क्रौडीकन्या गृष्टिका माधवेष्टा ॥ २,१०.२१ ॥\n\nवाराही तिक्तकटुका विषपित्तकफापहा ।\n\nकुष्ठमेहकृमिहरा वृष्या बल्या रसायनी ॥ २,१०.२२ ॥\n\n<देवदाली>\n\nदेवदाली त्रिधा प्रोक्ता श्वेता कृष्णा च पीतला ।\n\nसा श्वेता व्याधिशमनी कृष्णा पीता रसायने ॥ २,१०.२३ ॥\n\nदेवदाली कोशफला दाली लोमशपत्त्रिका ।\n\nकृष्णबीजा कटुफला वृत्तकोशाम्लवल्लरी ॥ २,१०.२४ ॥\n\nजीमूतं कण्टकफला वेणी चाखुविषापहा ।\n\nतुरङ्गिका जालफला गरारिः सारमूषिका ॥ २,१०.२५ ॥\n\nदेवदाली तु तीक्ष्णोष्णा कटुः पाण्डुकफापहा ।\n\nदुर्नामश्वासकासघ्नी कामिलालूतिकापहा ॥ २,१०.२६ ॥\n\nसर्वलोहद्रुतिकरा पीनसाहिविषापहा ।\n\n<ऐन्द्री>\n\nऐन्द्रीन्द्रवारुण्यरुणा मृगादिनी गवादनी क्षुद्रसहेन्द्रचिद्भटा ।\n\nसूर्या विषघ्नी रुणकर्णिकामरा सुपर्णिका स्यात्फलतारका च ॥ २,१०.२७ ॥\n\nवृषभाक्षी गवाक्षी च पीतपुष्पेन्द्रवल्लरी ॥ २,१०.२८ ॥\n\nहेमपुष्पी क्षुद्रफला वारुणी बालकप्रिया ।\n\nरक्तोर्वारुर्विषलता चक्रवल्ली विषापहा ॥ २,१०.२९ ॥\n\nअमृता च विशाला च ज्ञेयोनत्रिंशदाह्वया ।\n\nइन्द्रवारुणिका तिक्ता कटुः शीता च रेचनी ॥ २,१०.३० ॥\n\nगुल्मपित्तोदरश्लेष्मकृमिकुष्ठज्वरापहा ।\n\nमहेन्द्रवारुणी रम्या चक्रवल्ली महाफला ॥ २,१०.३१ ॥\n\nसा महेन्द्री वृत्तफला त्रपुसी त्रपुसा तथा ।\n\nआत्मरक्षा विशाला च दीर्घवल्ली महाफला ॥ २,१०.३२ ॥\n\nस्याद्बृहद्वारुणी सौम्या नामान्यस्याश्चतुर्दश ।\n\nमाहेन्द्रवारुणी ज्ञेया पूर्वोक्ता गुणवाहिनी ॥ २,१०.३३ ॥\n\nरसे वीर्ये विपाके च किंचिदेषा गुणाधिका ।\n\n<गोजिह्वा>\n\nगोजिह्वा क्षुरपत्त्री स्यादधःपुष्पा त्वधोमुखी ॥ २,१०.३४ ॥\n\nगोजिह्वा कटुका तीव्रा शीतला पित्तनाशिनी ।\n\nव्रणप्रशमनी चैव सप्तदन्तविषापनुत् ॥ २,१०.३५ ॥\n\n<काकतुण्डी>\n\nकाकतुण्डी काकनासा काकसिंही च रक्तला ।\n\nकाकदन्ती काकपीलुर्वृत्तरक्तफला तथा ॥ २,१०.३६ ॥\n\nकाकप्राणा वल्कशल्या कृष्णबीजा च रञ्जकी ।\n\nकाकतुण्डी च मधुरा शिशिरा पित्तहारिणी ॥ २,१०.३७ ॥\n\nरसायनी दार्ढ्यकरी विशेषात्पलितापहा ।\n\n<रक्तपादी>\n\nरक्तपादी शमीपत्त्रपत्त्रा खदिरपत्त्रिका ॥ २,१०.३८ ॥\n\nसंकोचनी समङ्गा च नमस्कारी प्रसारणी ।\n\nलज्जालुः सप्तपर्णी स्यात्खदिरी मण्डमालिका ॥ २,१०.३९ ॥\n\nरक्तमूला ताम्रमूला स्वगुप्ताञ्जलिकारिका ।\n\nलज्जालुश्च कटुः शीता पित्तातीसारनाशिनी ॥ २,१०.४० ॥\n\nशोफदाहज्वरश्वासव्रणकुष्ठकफार्तिनुत् ।\n\nलज्जालुर्वैपरीत्याह्वः कटुरुष्णः कफामनुत् ॥ २,१०.४१ ॥\n\nरसे नियामकेऽत्यन्तं नानाविज्ञानकारकः ।\n\n<पुनर्नवा>\n\nपुनर्नवा त्रिधा प्रोक्ता श्वेता रक्ता च मेचका ॥ २,१०.४२ ॥\n\nपुनर्नवा विषहरा कठिल्ला नेत्ररोगहा ।\n\nपृथ्वीका सितवर्षाभूर्दीर्घपत्त्रा सिताङ्गका ॥ २,१०.४३ ॥\n\nश्वेता पुनर्नवा सोष्णा तिक्ता कफविषापहा ।\n\nकासहृद्रोगशूलास्रपाण्डुशोफानिलार्तिनुत् ॥ २,१०.४४ ॥\n\nपुनर्नवान्या रक्ताख्या कृतमण्डलपत्त्रिका ।\n\nवैशाखी रक्तसर्वाङ्गा शोफघ्नी विषहा परा ॥ २,१०.४५ ॥\n\nपुनर्नवो नवो नव्या प्रावृषेण्या च सारिणी ।\n\nरक्ता पुनर्नवा तिक्ता सारणी शोफनाशिनी ॥ २,१०.४६ ॥\n\nरक्तप्रदरदोषघ्नी पाण्डुपित्तप्रमर्दनी ।\n\nश्यामाख्या नीलवर्षाभूर्दीर्घपत्त्रा पुनर्नवा ॥ २,१०.४७ ॥\n\nनीला पुनर्नवा तिक्ता कटूष्णा च रसायनी ।\n\nहृद्रोगपाण्डुश्वयथुश्वासवातकफापहा ॥ २,१०.४८ ॥\n\n<अत्यम्लपर्णी>\n\nअत्यम्लपर्णी तीक्ष्णाम्ला कण्डूला वल्लिसारसा ।\n\nवनस्थारण्यवासी च कन्दाढ्या कर्कशच्छदा ॥ २,१०.४९ ॥\n\nअत्यम्लपर्णी तीक्ष्णाम्ला प्लीहशूलविनाशिनी ।\n\nवातहृद्दीपनी रुच्या गुल्मश्लेष्मामयापहा ॥ २,१०.५० ॥\n\n<कर्कोटकी>\n\nकार्कोटकी द्विधा वन्ध्या श्रेष्ठान्या फलमारिणी ।\n\nमृदुकण्टकिनी वृत्तफला सा वनवासिनी ॥ २,१०.५१ ॥\n\nवन्ध्या देवी वन्ध्यकार्कोटकी स्यान्नागारातिर्नागहन्त्री मनोज्ञा ।\n\nपथ्या दिव्या पुत्रदात्री त्रिकन्दा श्रीकन्दा सा कन्दवल्ली विषघ्नी ॥ २,१०.५२ ॥\n\nयोगीश्वरी व्याघ्रपादी कन्या स्यात्षोडशाह्वया ।\n\nवन्ध्या कर्कोटकी तिक्ता कटूष्णा च कफापहा ॥ २,१०.५३ ॥\n\nस्थावरादिविषघ्नी स्याद्रसबन्धे रसायने ।\n\n<शरपुङ्खा>\n\nशराभिधानपुङ्खा स्याच्छरपुङ्खीति कथ्यते ॥ २,१०.५४ ॥\n\nशरपुङ्खी त्रिधा श्वेता रक्ता कृष्णा च कण्टका ।\n\nश्वेताप्येषा गुणाढ्या स्यात्प्रयोगे च रसायने ॥ २,१०.५५ ॥\n\nअन्या तु कण्टपुङ्खा स्यात्कण्टसायकपुङ्खिका ।\n\nकण्टस्पृशेव कुण्डी कण्टकशरपुङ्खमूलनिर्यूहः ॥ २,१०.५६ ॥\n\nतूर्णं अजीर्णविषूचीमहापरतिकृशानुकार्श्यं च ।\n\nसर्वाश्च शरपुङ्खास्तु कटूष्णाः कफवातहाः ॥ २,१०.५७ ॥\n\nअजीर्णशूलकृमिहा ग्रहणीशमनाः परं ।\n\n<भृङ्गराज>\n\nमार्कवो भृङ्गराजः स्याद्भृङ्गाह्वः केशरञ्जकः ॥ २,१०.५८ ॥\n\nपितृप्रियो ब्रह्मपत्त्री केश्यः कुन्तलवर्धनः ।\n\nपीतोऽन्यः स्वर्णभृङ्गारो हरिवासो हरप्रियः ॥ २,१०.५९ ॥"
    }
]