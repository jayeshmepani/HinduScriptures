[
    {
        "text": "अध्यायः ०३\n\n\n श्रीनारद उवाच -\n\nअथ नत्वा हरिं कार्ष्णिरुग्रसेनं बलं गुरुम् ॥\n\nनीत्वाज्ञां रथमारुह्य कुशस्थल्या विनिर्ययौ ॥१॥\n\nतथा तमनुगाः सर्वे यादवा उद्धवादयः ॥\n\nभोजवृष्ण्यंधकमधु-शूरसेनदशार्हकाः ॥२॥\n\nतथा स्वभ्रातरः सर्वे गदाद्याः कृष्णनोदिताः ॥\n\nसपुत्रा सबलाः सर्वे सांबाद्याश्च महारथाः ॥३॥\n\nकिरीटिनः कुंडलिनो लोहकंचुकमंडिताः ॥\n\nचतुरंगबलोपेताः कोटिशस्ते विनिर्ययुः ॥४॥\n\nकलापिहंसगरुड-मीनतालध्वजै रथैः ॥\n\nसूर्यमंडलसंकाशैश्चंचलाश्वनियोजितैः ॥५॥\n\nहेमकुंभैः सशिखरैर्मुक्तातोरणराजितैः ॥\n\nविडंबयद्‌भिर्नितरां वायुवेगमतः परम् ॥६॥\n\nचामरांदोलितैर्दिव्यैर्वीरमंडलमंडितैः ॥\n\nसौवर्णैर्देवधिष्णाभै रेजुर्वीरा मनोहराः ॥७॥\n\nमदच्युताश्चित्रमुखा हेमजालसमन्विताः ॥\n\nमहोद्‌भटा गजा उच्चरणद्‍घण्टारुणांबराः ॥८॥\n\nगिरीन्द्रशिखरा भद्रा द्विपेंद्रान् दिग्विभावितान् ॥\n\nविडंबयन्तो दृश्यंते राजसैन्ये द्विपा नृप ॥९॥\n\nकेचिद्‌भद्रास्तु कथिताः केचिद्‌भद्रमृगाः परे ॥\n\nविंध्याचलभवाः केचित्केचित्काश्मीरसंभवाः ॥१०॥\n\nमलयप्रभवाः केचिद्धिमाद्रिप्रभवाः परे ॥\n\nमौरंगप्रभवाः केचित्कैलासवनसंभवाः ॥११॥\n\nऐरावतकुलेभाश्च चतुर्दंता कलापिनः ॥\n\nत्रिशुंडा गरुडाभाश्च गच्छंति भुवि चांबरे ॥१२॥\n\nध्वजयुक्ताः कोटिगजाः कोटिदुंदुभिसंयुताः ॥\n\nकोटिसैन्या महामात्यै रत्‍नमंडलमंडिताः ॥१३॥\n\nगर्जयंतो घनश्यामा नीडोदुंबरराजिताः ॥\n\nइतस्ततो विरेजुस्ते बलेऽब्धौ मकरा इव ॥१४॥\n\nकरैर्गुल्मान्समुत्पाट्य क्षेपयंतोऽर्कमंडलम् ॥\n\nकंपयंतो भुवं पादैर्मदैरार्द्रीकृताचलाः ॥१५॥\n\nदुर्गाद्रिगंडशैलादीन्पातयंतः शिरःस्थलेः ॥\n\nखंडयंतश्च शत्रूणां बलमेतादृशा गजाः ॥१६॥\n\nतुरंगा निर्गता राजन् केचिन्मात्स्याः कलिंगजाः ॥\n\nऔशीनराः कौशलाश्च वैदर्भाः कुरुजांगलाः ॥१७॥\n\nकांबोजजाः सृंजयजाः कैकयाः कुंतिसंभवाः ॥\n\nदारदाः केरला आंगा बांगा विकटसंभवाः ॥१८॥\n\nकौंकणाः कोटकाः केचित्कर्णाटा गौर्जरा हयाः ॥\n\nसौवीराः सैंधवाः केचित्पांचाला अर्बुदाः परे ॥१९॥\n\nकाच्छाश्च केचिदानर्ता गांधारा मालवादयः ॥\n\nमहाराष्ट्रभवाः केचित्तैलंगा जलसंभवाः ॥२०॥\n\nपरिपूर्णतमस्यापि श्रीकृष्णस्य महात्मनः ॥\n\nवाजिशालासु वर्त्तंते तेऽपि सर्वे विनिर्गताः ॥२१॥\n\nश्वेतद्वीपाश्च वैकुंठात्तथाऽजितपदा नृप ॥\n\nरमावैकुंठलोकाच्च प्राप्ता ये तेऽपि निर्गताः ॥।२२॥\n\nहेमहारसमायुक्ता मुक्तामालामनोहराः ॥\n\nशिखामणिमहारश्मिसेविताः सुपरिच्छदाः ॥२३॥\n\nचामरैर्मंडिताः पुच्छमुखपादस्फुरत्प्रभाः ॥\n\nयादवानां महासैन्ये दृश्यन्ते चेदृशा हयाः ॥२४॥\n\nवायुवेगा मनोवेगा न स्पृशंतः पदैर्भुवम् ॥\n\nअपक्वसूत्रेष्वतिगा बुद्‍बुदेष्वपि मैथिल ॥२५॥\n\nव्रजंतः पारदमनु जालेषूर्णाभवेषु च ॥\n\nदृश्यंतेऽपि निराधारा स्फारा वारिषु मैथिल ॥२६॥\n\nगंडशैलनदीदुर्गगर्तप्रासादसंचयान् ॥\n\nविलंघयंतः सततं चंचलास्ते तुरंगमाः ॥२७॥\n\nमायूरीं तैत्तरीं क्रौञ्चीं हंसी ये खांजनीं गतिम् ॥\n\nकुर्वंतो भुवि नृत्यंतो मैथिलेन्द्र इतस्ततः ॥२८॥\n\nकेचित्सपक्षा दिव्यांगाः श्यामकर्णा मनोहराः ॥\n\nपीतपुच्छाश्चंद्रवर्णा वाजिशालाविनिर्गताः ॥२९॥\n\nउच्चैःश्रवःकुले जाताः सूर्यवाजिभवाः परे ॥\n\nआश्विनीसुतविद्याढ्या वरुणेन प्रयोजिताः ॥३०॥\n\nकेचिन्मंदारभाः केचिच्चित्रवर्णा मनोहराः ॥\n\nआश्विनीपुष्पसंकाशाः स्वर्णाभा हरितप्रभाः ॥३१॥\n\nपद्मरागप्रभाः केचित्सर्वलक्षणलक्षिताः ॥।\n\nकोटिशः कोटिशो राजन्नन्येऽपि निर्गता हयाः ॥३२॥\n\nधनुर्भृतो भटाः सैन्ये संग्रामे लब्धकीर्तयः ॥\n\nशक्तित्रिशूलासिगदावर्मपाशधराः परे ॥३३॥\n\nवर्षंतः शस्त्रधाराभिः प्रलयाब्धिसमा नृप ॥\n\nदिग्गजा इव दृश्यंते मर्दयन्तो ह्यरीन्मृधे ॥३४॥\n\nएवं विनिर्गतं राजन् यदूनां विपुलं बलम् ॥\n\nदृष्ट्वा सुरासुराः सर्वे विसिस्मुः परमाद्‌भुतम् ॥३५॥"
    }
]