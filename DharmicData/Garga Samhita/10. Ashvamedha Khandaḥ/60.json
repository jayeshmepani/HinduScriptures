[
    {
        "text": "अध्यायः ६०\n\n\n\nअश्वमेधखण्डः - षष्टितमोऽध्यायः \n\n\n\nराधा कृष्णस्य गोलोकारोहण - \n\n\n\n\n\nश्रीगर्ग उवाच - \n\nइति श्रुत्वा व्यासमुखात्कृष्णनाम्नां सहस्रकम् । \n\n संपूज्य तं यादवेन्द्रो भक्त्या कृष्णे मनो दधे ॥ १ ॥ \n\n ततः स मिथिलायां च बहुलाश्वश्रुतदेवयोः । \n\n दत्त्वा स्वदर्शनं कृष्ण आययौ द्वारकां पुरीम् ॥ २ ॥ \n\n ततश्च पांडवाः सर्वे द्रौपद्या सह भार्यया । \n\n द्वारकाया विनिर्गत्य विचेरुस्ते वने वने ॥ ३ ॥ \n\n भुक्त्वा च वनवासं तेऽज्ञातवासं तथैव च । \n\n विराटनगरे सर्वे ससैन्यास्तेऽभवन्नृप ॥ ४ ॥ \n\n ततश्च कौरवाः सर्वे श्रीकृष्णेनापि प्रार्थिताः । \n\n न तेषां प्रददू राज्यमर्धार्धं च तदर्धकम् ॥ ५ ॥ \n\n पांडवानां कौरवाणां ज्ञात्वा युद्धं जनार्दनः । \n\n निरायुधोऽभूद्‌यात्रायां बलोऽहन्सूतबल्वलौ ॥ ६ ॥ \n\n ततः सर्वे कुरुक्षेत्रे धर्मक्षेत्रे प्रविश्य च । \n\n कौरवाः पांडवाश्चैव युद्धं चक्रुः परस्परम् ॥ ७ ॥ \n\n जयः कृष्णस्य कृपया पांडवानां बभूव ह ।\n\n भारते च मृताः सर्वे कौरवाः कृतकिल्बिषाः ॥ ८ ॥ \n\n ततश्च नव वर्षाणि धर्मो राज्यं चकार ह । \n\n हयमेधत्रयं चक्रे तेन शुद्धोऽभवन्नृपः ॥ ९ ॥ \n\n ततः कृष्णेच्छया राजन्द्वारकायां किलैकदा । \n\n यादवेभ्यश्च सर्वेभ्यो विप्रशापोऽभवन्महान् ॥ १० ॥ \n\n ततः कृष्णस्तु भगवान्प्रपन्नायोद्धवाय च । \n\n अश्वत्थे कथयामास श्रीमद्‌भागवतं परम् ॥ ११ ॥ \n\n ततो बभूव संग्रामो यादवानां परस्परम् । \n\n निहतास्ते प्रभासे वै शस्त्रैर्नानाविधैरपि ॥ १२ ॥ \n\n बलः शरीरं मानुष्यं त्यक्त्वा धाम जगाम ह । \n\n देवाँस्तत्रागतान्दृष्ट्वा हरिरंतरधीयत ॥ १३ ॥ \n\n व्रजे गत्वा हरिर्नंदं यशोदां राधिकां तथा । \n\n गोपान्गोपीर्मिलित्वाऽऽह प्रेम्णा प्रेमी प्रियान्स्वकान् ॥ १४ ॥ \n\n श्रीकृष्ण उवाच - \n\nगच्छ नंद यशोदे त्वं पुत्रबुद्धिं विहाय च । \n\n गोलोकं परमं धाम सार्धं गोकुलवासिभिः ॥ १५ ॥ \n\n अग्रे कलियुगो घोरश्चागमिष्यति दुःखदः । \n\n यस्मिन्वै पापिनो मर्त्या भविष्यंति न संशयः ॥ १६ ॥ \n\n स्त्रीपुंसोर्नियमो नास्ति वर्णानां च तथैव च । \n\n तस्माद्‌गच्छाशु मद्धाम जरामृत्युहरं परम् ॥ १७ ॥ \n\n इति ब्रुवति श्रीकृष्णे रथं च परमाद्‌भुतम् । \n\n पञ्चयोजनविस्तीर्णं पञ्चयोजनमूर्ध्वगम् ॥ १८ ॥ \n\n वज्रनिर्मलसंकाशं मुक्तारत्‍नविभूषितम् । \n\n मन्दिरैर्नवलक्षैश्च दीपैर्मणिमयैर्युतम् ॥ १९ ॥ \n\n सहस्रद्वयचक्रं च सहस्रद्वयघोटकम् । \n\n सूक्ष्मवस्त्राच्छादितं च सखीकोटिभिरावृतम् ॥ २० ॥ \n\n गोलोकादागतं गोपा ददृशुस्ते मुदान्विताः । \n\n एतस्मिन्नंतरे तत्र कृष्णदेहाद्विनिर्गतः ॥ २१ ॥ \n\n देवश्चतुर्भुजो राजन्कोटिमन्मथसन्निभः । \n\n शंखचक्रधरः श्रीमाँल्लक्ष्म्या सार्धं जगत्पतिः ॥ २२ ॥ \n\n क्षीरोदं प्रययौ शीघ्रं रथमारुह्य सुंदरम् । \n\n तथा च विष्णुरूपेण श्रीकृष्णो भगवान् हरिः ॥ २३ ॥ \n\n लक्ष्म्या गरुडमारुह्य वैकुण्ठं प्रययौ नृप । \n\n ततो भूत्वा हरिः कृष्णो नरनारायणावृषी ॥ २४ ॥ \n\n कल्याणार्थं नराणां च प्रययौ बद्रिकाश्रमम् । \n\n परिपूर्णतमः साक्षाच्छ्रीकृष्णो राधया युतः ॥ २५ ॥ \n\n गोलोकादागतं यानमारुरोह जगत्पतिः । \n\n सर्वे गोपाश्च नन्दाद्या यशोदाद्या व्रजस्त्रियः ॥ २६ ॥ \n\n त्यक्त्वा तत्र शरीराणि दिव्यदेहाश्च तेऽभवन् । \n\n स्थापयित्वा रथे दिव्ये नंदादीन्भगवान्हरिः ॥ २७ ॥ \n\n गोलोकं प्रययौ शीघ्रं गोपालो गोकुलान्वितः । \n\n ब्रह्मांडेभ्यो बहिर्गत्वा ददर्श विरजां नदीम् ॥ २८ ॥ \n\n शेषोत्संगे महालोकं सुखदं दुःखनाशनम् । \n\n दृष्ट्वा रथात्समुत्तीर्य सार्धं गोकुलवासिभिः ॥ २९ ॥ \n\n विवेश राधया कृष्णः पश्यन्न्यग्रोधमक्षयम् । \n\n शतशृङ्गं गिरिवरं तथा श्रीरासमण्डलम् ॥ ३० ॥ \n\n ततो ययौ कियद्‌दूरं श्रीमद्‌वृन्दावनं वनम् । \n\n वनैर्द्वादशभिर्युक्तं द्रुमैः कामदुघैर्वृतम् ॥ ३१ ॥ \n\n नद्या यमुनया युक्तं वसंतानिलमंडितम् । \n\n पुष्पकुञ्जनिकुञ्जं च गोपीगोपजनैर्वृतम् ॥ ३२ ॥ \n\n तदा जयजयारावः श्रीगोलोके बभूव ह । \n\n शून्यीभूते पुरा धाम्नि श्रीकृष्णे च समागते ॥ ३३ ॥ \n\n ततश्च यदुपत्‍न्यश्च चितामारुह्य दुःखतः । \n\n पतिलोकं ययुः सर्वा देवक्याद्याश्च योषितः ॥ ३४ ॥ \n\n बंधूनां नष्टगोत्राणां चकार सांपरायिकम् । \n\n गीताज्ञानेन स्वात्मानं शांतयित्वा स दुःखतः ॥ ३५ ॥ \n\n अर्जुनः स्वपुरं गत्वा तमुवाच युधिष्ठिरम् । \n\n स राजा भ्रातृभिः सार्धं ययौ स्वर्गं च भार्यया ॥ ३६ ॥ \n\n प्लावयद्‌द्वारकां सिन्धू रैवतेन समन्विताम् । \n\n विहाय नृपशार्दूल गेहं श्रीरुक्मणीपतेः ॥ ३७ ॥ \n\n अद्यापि श्रूयते घोषो द्वार्वत्यामर्णवे हरेः । \n\n अविद्यो वा सविद्यो वा ब्राह्मणो मामकी तनुः ॥ ३८ ॥ \n\n विष्णुस्वामी रवेरंशः कलेरादौ महार्णवे । \n\n गत्वा नीत्वा हरेरर्चां द्वार्वत्यां स्थापयिष्यति ॥ ३९ ॥ \n\n तं द्वारकेशं पश्यंति मनुजा ये कलौ युगे । \n\n सर्वे कृतार्थतां यांति तत्र गत्वा नृपेश्वरः ॥ ४० ॥ \n\n यः शृणोति चरित्रं वै गोलोकारोहणं हरेः । \n\n मुक्तिं यदूनां गोपानां सर्वपापैः प्रमुच्यते ॥ ४१ ॥ \n\n\n\n\n\nइति श्रीमद्‌गर्गसंहितायामश्वमेधखण्डे \n\nराधाकृष्णयोर्गोलोकारोहणं नाम षष्टितमोऽध्यायः ॥ ६० ॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]