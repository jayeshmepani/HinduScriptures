[
    {
        "text": "अध्यायः २७\n\n\n श्रीनारद उवाच -\n\nहरिवर्षं नाम खण्डं सर्वसंपत्तिसंयुतम् ॥\n\nतस्य सीमागिरिः साक्षान्निषधो नाम मैथिल ॥१॥\n\nवीरकोदंडटंकारघोषैर्व्याप्तवनांतरात् ॥\n\nउड्डीतास्तु महागृध्राः क्रोशमात्रवपुर्धराः ॥२॥\n\nतीक्ष्णतुंडाः सगरुडाः सर्वे दीर्घायुषो नृप ॥\n\nअग्रसन्सैनिकान्नगान्हयांस्तेऽपि बुभुक्षिताः ॥३॥\n\nआकाशे पक्षिभिर्व्याप्ते जाते पक्षप्रभंजने ॥\n\nसेनायामंधकारेण हाहाकारो महानभूत् ॥४॥\n\nतदा कार्ष्णिर्महाबाहुस्तार्क्ष्यमस्त्रं समादधे ॥\n\nतद्‌बाणान्निर्गतः साक्षाद्वैनतेनयः खगेश्वरः ॥५॥\n\nसेनायामंधकारेण व्याप्तायां पतगेश्वरः ॥\n\nकांश्चित्तुंडप्रहारेण कांश्चित्पक्षैः स्फुरत्प्रभैः ॥६॥\n\nगृध्रान्कुलिंगान्गरुडो पातयामास भूतले ॥\n\nभग्नदर्पाश्छिन्नपक्षा भक्षिताः पक्षिणश्च ते ॥७॥\n\nभयातुरा दुद्रुवस्ते तार्क्ष्येणापि दिशो दश ॥\n\nततः कार्ष्णिर्महाबाहुर्दशार्णान् विषयान् ययौ ॥८॥\n\nदशार्णदेशाधिपतिः शुभांगः सूर्यवंशजः ॥\n\nनागायुतसमो युद्धे निष्कौशांबीपुरीपतिः ॥९॥\n\nवेदव्यासमुखाच्छ्रुत्वा प्रद्युम्नं चंडपौरुषम् ॥\n\nदशार्णां तां नदीं दीर्घां समुत्तीर्य समाययौ ॥१०॥\n\nकृतांजलिः शुभांगोऽसौ किरीटेन नताननः ॥\n\nददौ बलिं सुरत्‍नानां प्रद्युम्नाय महात्मने ॥११॥\n\nप्रद्युम्नो भगवान् साक्षात्सर्वगः सर्वदर्शनः ॥\n\nपप्रच्छेदं शुभांगं तं लोकसंग्रहकाम्यया ॥१२॥\n\nप्रद्युम्न उवाच -\n\nदशार्णोऽयं कथं देशः केन नाम्ना बभूव ह ॥\n\nएतन्मे ब्रूहि हे राजन्निष्कौशांबीपुरीपते ॥१३॥\n\nशुभांग उवाच -\n\nहिरण्यकशिपुं हत्वा नृसिंहो भगवान्पुरा ॥\n\nप्रह्लादेन त्विहागत्य हरिवर्षे स्थितोऽभवत् ॥१४॥\n\nप्रह्लादं भगवान्प्राह नृसिंहो भक्तवत्सलः ॥\n\nनृसिंह उवाच -\n\nशांतस्य तव भक्तस्य मया पुत्र पिता हतः ॥\n\nतस्मान्न घातयिष्यामि वंशं ते हि महामते ॥१५॥\n\nशुभांग उवाच -\n\nइति प्रवदतोऽक्षिभ्यामानंदजलबिंदवः ॥\n\nपतिता कौ च तै राजन् सरोऽभून्मंगलायनम् ॥१६॥\n\nतदा प्राप्तवरो राजन् प्रह्लादो हर्षविह्वलः ॥\n\nनृसिंहं प्राह धर्मात्मा नत्वा भूत्वा कृतांजलिः ॥१७॥\n\nप्रह्लाद उवाच -\n\nमातुः पितुर्मया सेवा न कृता सात्वतांपते ॥\n\nऋणात्तयोः कथं मुच्ये वदैतत्परमेश्वर ॥१८॥\n\nनृसिंह उवाच -\n\nमन्नेत्रजलसंभूते तीर्थे वै मंगलायने ॥\n\nस्नानं कुरु महाभाग मुच्यसे दशभिर्ऋणैः ॥१९॥\n\nमातुः पितुश्च भार्यायाः सुतानां गुरुदेवयोः ॥\n\nविप्राणां च प्रपन्नानामृषीणां पितृणामृणम् ॥२०॥\n\nयः स्नास्यति महातीर्थे सर्वहेलनतत्परः ॥\n\nऋणैश्च दशभिः सोऽपि मुच्यते नात्र संशयः ॥२१॥\n\nशुभांग उवाच -\n\nदशार्णमोचने तीर्थे स्नात्वा कायाधवोऽनृणी ॥\n\nभूत्वाद्यापि समायाति स्नातुं तन्निषधाद्‌गिरेः ॥२२॥\n\nदशार्णमोचने तीर्थे दशार्णो देश उच्यते ॥\n\nतत्स्रोतःसु समुद्‌भूता दशार्णेयं नदी स्मृता ॥२३॥\n\nश्रीनारद उवाच -\n\nतच्छ्रुत्वा भगवान्कार्ष्णिः सर्वैः परिचरैः सह ॥\n\nदशार्णमोचने तीर्थे दानं स्नानं चकार ह ॥२४॥\n\nदशार्णमोचनस्यापि कथां यः शृणुयान्नृप ॥\n\nऋणैश्च दशभिः सोऽपि मुच्यते मुक्तिभाग्भवेत् ॥२५॥"
    }
]