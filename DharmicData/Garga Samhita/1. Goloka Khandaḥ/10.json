[
    {
        "text": "अध्यायः १०\n\n\n श्रीनारद उवाच -\n\nभीतः पलायते नायं योद्धारः कंसनोदिताः ।\n\nअयुतं शस्त्रसंयुक्ता रुरुधुः शौरिमंदिरम् ॥ १ ॥\n\nशौरिः कालेन देवक्यामष्टौ पुत्रानजीजनत् ।\n\nअनुवर्षं चाथ कन्यामेकां मायां सनातनीम् ॥ २ ॥\n\nकीर्तिमन्तं सुतं ह्यादौ जातमानकदुन्दुभिः ।\n\nनीत्वा कंसं समभ्येत्य ददौ तस्मै परार्थवित् ॥ ३ ॥\n\nसत्यवाक्यस्थितं शौरिं कंसो घृणी ह्यभूत् ।\n\nदुःखं साधुर्न सहते सत्ये कस्य क्षमा न हि ॥ ४ ॥\n\nकंस उवाच -\n\nएष बालो यातु गृहमेतस्मान्न हि मे भयम् ।\n\nयुवयोरष्टमं गर्भं हनिष्यामि न संशयः ॥ ५ ॥\n\nश्रीनारद उवाच -\n\nइत्युक्तो वसुदेवस्तु सपुत्रो गृहमागतः ।\n\nसत्यं नामन्यत मनाग्वाक्यं तस्य दुरात्मनः ॥ ६ ॥\n\nतदाम्बरादागतं मां नत्वा पूज्योग्रसेनजः ।\n\nप्रपच्छ देवाभिप्रायं प्रावोचं तं निबोध मे ॥ ७ ॥\n\nनंदाद्या वसवः सर्वे वृषभान्वादयः सुराः ।\n\nगोप्यो वेदऋचाद्याश्च संति भूमौ नृपेश्वर ॥ ८ ॥\n\nवसुदेवादयो देवा मथुरायां च वृष्णयः ।\n\nदेवक्याद्याः स्त्रियः सर्वा देवताः सन्ति निश्चयः ॥ ९ ॥\n\nसप्तवारप्रसंख्यानादष्टमाः सर्व एव हि ।\n\nते हन्तुः संख्ययाऽयं वा देवानां वामतो गतिः ॥ १० ॥\n\nश्रीनारद उवाच -\n\nइत्युक्त्वा तं मयि गते कृतदैत्यवधोद्यमे ।\n\nकंसः कोपावृतः सद्यो यदून् हंतुं मनो दधे ॥ ११ ॥\n\nवसुदेवं देवकीं च बद्ध्वाऽथ निगडैर्दृढैः ।\n\nममर्द तं शिलापृष्ठे देवकीगर्भजं शिशुम् ॥ १२ ॥\n\nजातिस्मरो विष्णुभयाज्जातं जातं जघान ह ।\n\nइति दुष्टविभावाच्च भूमौ भूतं ह्यसंशयम् ॥ १३ ॥\n\nउग्रसेनस्तदा क्रुद्धो यादवेन्द्रो नृपेश्वरः ।\n\nवारयामास कंसाख्यं वसुदेवसहायकृत् ॥ १४ ॥\n\nकंसस्य दुरभिप्रायं दृष्ट्वोत्तस्थुर्महाभटाः ।\n\nउग्रसेनानुगा रक्षां चक्रुस्ते खड्‍गपाणयः ॥ १५ ॥\n\nउग्रसेनानुगान्दृष्ट्वा कंसवीराः समुत्थिताः ।\n\nतैः सार्द्धमभवद्युद्धं सभामंडपमध्यतः ॥ १६ ॥\n\nद्वारदेशेऽपि वीराणां युद्धं जातं परस्परम् ।\n\nखड्‍गप्रहारैरयुतं जनानां निधनं गतम् ॥ १७ ॥\n\nकंसो गृहीत्वाथ गदां पितुः सेनां ममर्द ह ।\n\nकंसस्य गदया स्पृष्ट्वा केचिच्छिन्नललाटकाः ॥ १८ ॥\n\nभिन्नपादा भिन्नमुखाश्छिन्नाशाश्छिन्नबाहवः ।\n\nअधोमुखा ऊर्ध्वमुखाः सशस्त्राः पतिताः क्षणात् ॥ १९ ॥\n\nवमन्तो रुधिरं वीरा मूर्छिता निधनं गताः ।\n\nसभामंडपमारक्तं दृश्यते क्षतजस्रवात् ॥ २० ॥\n\nइत्थं मदोत्कटः कंसः संनिपात्योद्‍‌भटान् रिपून् ।\n\nक्रोधाढ्यो राजराजेन्द्रं जग्राह पितरं खलः ॥ २१ ॥\n\nनृपासनात्संगृहीत्वा बद्ध्वा पाशैश्च तं खलः ।\n\nतन्मित्रैश्च नृपैः सार्द्धं कारागारे रुरोध ह ॥ २२ ॥\n\nमधूनां शूरसेनानां देशानां सर्वसंपदाम् ।\n\nसिंहासने चोपविश्य स्वयं राज्यं चकार ह ॥ २३ ॥\n\nपीडिता यादवाः सर्वे संबंधस्य मिषैस्त्वरम् ।\n\nचतुर्दिशान्तरं देशान् विविशुः कालवेदिनः ॥ २४ ॥\n\nदेवक्याः सप्तमे गर्भे हर्षशोकविवर्द्धने ।\n\nव्रजं प्रणीते रोहिण्यामनन्ते योगमायया ॥ २५ ॥\n\nअहो गर्भः क्व विगत इत्यूचुर्माथुरा जनाः ॥ २६ ॥\n\nअथ व्रजे पंचदिनेषु भाद्रे\n\n     स्वातौ च षष्ठ्यां च सिते बुधे च ।\n\nउच्चैर्गृहैः पंचभिरावृते च\n\n     लग्ने तुलाऽऽख्ये दिनमध्यदेशे ॥ २७ ॥\n\nसुरेषु वर्षत्सु सुपुष्पवर्षं\n\n     घनेषु मुंचत्सु च वारिबिन्दून् ।\n\nबभूव देवो वसुदेवपत्‍न्यां\n\n     विभासयन्नन्दगृहं स्वभासा ॥ २८ ॥\n\nनंदोऽपि कुर्वन् शिशुजातकर्म\n\n     ददौ द्विजेभ्यो नियुतं गवां च ।\n\nगोपान् समाहूय सुगायकानां\n\n     रावैर्महामंगलमातनोति ॥ २९ ॥\n\nद्वैपायनो देवलदेवरात-\n\n     वसिष्ठवाचस्पतिभिर्मया च ।\n\nआगत्य तत्रैव समास्थितोऽभू-\n\n     त्पाद्यादिभिर्नन्दकृतैः प्रसन्नः ॥ ३० ॥\n\nनंदराज उवाच -\n\nसुंदरो बालकः कोऽयं न दृश्यो यत्समः क्वचित् ।\n\nकथं पंचदिनाज्जातस्तन्मे ब्रूहि महामुने ॥ ३१ ॥\n\nश्रीव्यास उवाच -\n\nअहोभाग्यं तु ते नंद शिशुः शेषः सनातनः ।\n\nदेवक्यां वसुदेवस्य जातोऽयं मथुरापुरे ॥ ३२ ॥\n\nकृष्णेच्छया तदुदरात्प्रणीतो रोहिणीं शुभाम् ।\n\nनंदराज त्वया दृश्यो दुर्लभो योगिनामपि ॥ ३३ ॥\n\nतद्दर्शनार्थं प्राप्तोऽहं वेदव्यासो महामुनिः ।\n\nतस्मात्त्वं दर्शयास्माकं शिशुरूपं परात्परम् ॥ ३४ ॥\n\nश्रीनारद उवाच -\n\nअथ नंदः शिशुं शेषं दर्शयामास विस्मितः ।\n\nदृष्ट्वा प्रेंखस्थितं प्राह नत्वा सत्यवतीसुतः ॥ ३५ ॥\n\nश्रीव्यास उवाच -\n\nदेवाधिदेव भगवन्कामपाल नमोऽस्तु ते ।\n\nनमोऽनन्ताय शेषाय साक्षाद्‌रामाय ते नमः ॥ ३६ ॥\n\nधराधराय पूर्णाय स्वधाम्ने सीरपाणये ।\n\nसहस्रशिरसे नित्यं नमः संकर्षणाय ते ॥ ३७ ॥\n\nरेवतीरमण त्वं वै बलदेवोऽच्युताग्रजः ।\n\nहलायुधः प्रलंबघ्नः पाहि मां पुरुषोत्तम ॥ ३८ ॥\n\nबलाय बलभद्राय तालांकाय नमो नमः ।\n\nनीलांबराय गौराय रौहिणेयाय ते नमः ॥ ३९ ॥\n\nधेनुकारिर्मुष्टिकारिः कुम्भाण्डारिस्त्वमेव हि ।\n\nरुक्म्यरिः कूपकर्णारिः कूटारिर्बल्वलान्तकः ॥ ४० ॥\n\nकालिन्दीभेदनोऽसि त्वं हस्तिनापुरकर्षकः ।\n\nद्विविदारिर्यादवेन्द्रो व्रजमण्डलमंडनः ॥ ४१ ॥\n\nकंसभ्रातृप्रहन्ताऽसि तीर्थयात्राकरः प्रभुः ।\n\nदुर्योधनगुरुः साक्षात्पाहि पाहि जगत्प्रभो ॥ ४२ ॥\n\nजयजयाच्युत देव परात्पर\n\n     स्वयमनन्त दिगन्तगतश्रुत ।\n\nसुरमुनीन्द्रफणीन्द्रवराय ते\n\n     मुसलिने बलिने हलिने नमः ॥ ४३ ॥\n\nइह पठेत्सततं स्तवनं तु यः\n\n     स तु हरेः परमं पदमाव्रजेत् ।\n\nजगति सर्वबलं त्वरिमर्दनं\n\n     भवति तस्य जयः स्वधनं धनम् ॥ ४४ ॥\n\nश्रीनारद उवाच -\n\nबलं परिक्रम्य शतं प्रणम्य\n\n     तैर्द्वैपायनो देव पराशरात्मजः ।\n\nविशालबुद्धिर्मुनिबादरायणः\n\n     सरस्वतीं सत्यवतीसुतो ययौ ॥ ४५ ॥"
    }
]