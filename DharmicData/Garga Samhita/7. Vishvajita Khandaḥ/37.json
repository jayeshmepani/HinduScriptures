[
    {
        "text": "अध्यायः ३७\n\n\n श्रीनारद उवाच -\n\nमहानाभं मृतं श्रुत्वा सेनां वीक्ष्य पलायिताम् ॥\n\nदैत्यस्तिमिंगिलारूढो हरिश्मश्रुः समाययौ ॥१॥\n\nहरिश्मश्रुस्तदा दैत्यो रुषा प्रस्फुरिताधरः ॥\n\nउवाच परुषं वाक्यं यादवानां च शृण्वताम् ॥२॥\n\nहरिश्मश्रुरुवाच -\n\nयूयं सर्वेऽपि मे शक्त्या मनुष्याः स्वल्पविक्रमाः ॥\n\nशस्त्रैर्जयंतो दीना वै पौरुषं किं भवादृशे ॥३॥\n\nभवतां बलवान् कोऽपि विना शस्त्रं मया सह ॥\n\nकरोतु मल्लयुद्धं वै पौरुषं येन दृश्यते ॥४॥\n\nश्रीनारद उवाच -\n\nइत्थं दैत्यवचः श्रुत्वा दृष्ट्वा तत्प्रोद्‌भटं वपुः ॥\n\nसर्वे बभूवुस्ते तूष्णीं प्रशंसंतः परस्परम् ॥५॥\n\nसर्वेषां पश्यतां भानुः सत्यभामात्मजो बली ॥\n\nत्यक्त्वा शस्त्राणी सहसा तस्थौ कृष्णं स्मरन् रणे ॥६॥\n\nतिमिंगिलात्समुत्तीर्य हरिश्मश्रुर्महाबलः ॥\n\nतस्थौ तत्संमुखे राजन् भुजमास्फोट्य यत्‍नतः ॥७॥\n\nभुजाभ्यां च भुजौ बद्ध्वा नोदनां चक्रतुर्बलात् ॥\n\nदंतैर्गजाविव वने प्रहरन्तौ परस्परम् ॥८॥\n\nनोदयामास तं भानुं स दैत्यः शतयोजनम् ॥\n\nभुजाभ्यां राजराजेद्र सिंहः सिंहमिवौजसा ॥९॥\n\nततः पुनः कृष्णसुतो हरिश्मश्रुं महासुरम् ॥\n\nनोदयामास सहसा सहस्रं योजनं बलात् ॥१०॥\n\nकन्धरे स्वभुजां कृत्वा कटौ च विनिधाय तम् ॥\n\nभानुं जानौ संगृहीत्वा पातयामास दैत्यराट् ॥११॥\n\nभानुस्तं पृष्ठदेशेऽपि सन्निधाय भुजौजसा ॥\n\nगृहीत्वा जंघयोर्दैत्यं पातयामास भूतले ॥१२॥\n\nअथ तौ पुनरुत्थाय भुजवास्फोट्य तस्थतुः ॥\n\nत्वरं तौ बलिनौ राजन्सुपर्णफणिनाविव ॥१३॥\n\nदैत्यो भुजौजसा नीत्वा भानुं श्रीकृष्णनन्दनम् ॥\n\nचिक्षेप धृत्वा चरणावाकाशे लक्षयोजनम् ॥१४॥\n\nआकाशात्पतितो भानुः किंचिद्व्याकुलमानसः ॥\n\nप्रह्लाद इव शैलांगाद्‌रक्षिता कृपया हरेः ॥१५॥\n\nहरिश्मश्रुं संगृहीत्वा दीर्घश्मश्रौ हरेः सुतः ॥\n\nभ्रामयित्वाथ चिक्षेप व्योम्नि तं लक्षयोजनम् ॥१६॥\n\nआकाशात्पतितः सोऽपि किंचिद्व्याकुलमानसः ॥\n\nमुखे कृत्वा स्वकं कूर्चं मुष्टिना तं तताड ह ॥१७॥\n\nमुष्टामुष्टि रणं राजन् बभूव घटिकाद्वयम् ॥\n\nनिष्पिष्टांगो हरिश्मश्रुर्ग्रावाणं भानुमूर्द्धनि ॥१८॥\n\nचिक्षेप च महावेगाद्‌रक्ताक्षः क्रोधमूर्च्छितः ॥\n\nभानुर्द्रुमं संगृहीत्वा प्राक्षिपत्तस्य मस्तके ॥१९॥\n\nसोऽपि द्रुमं संगृहीत्वा प्राहिणोद्‌भानुमूर्द्धनि ॥\n\nहरिश्मश्रुर्महादैत्यो रक्ताक्षः क्रोधमूर्च्छितः ॥२०॥\n\nगजं गृहीत्वा शुण्डायां तेन भानुं तताड ह ॥\n\nभानुश्चान्यं गजं नीत्वा गृहीत्वा तद्‌गजं करे ॥२१॥\n\nहरिश्मश्रुं महादैत्यं गजेनाभ्यहनद्‍दृढम् ॥\n\nचीत्कारमथ कुर्वंतं गजं नीत्वा निपात्य तम् ॥२२॥\n\nतस्य दन्तौ समुत्पाट्य ताभ्यां भानुं तताड ह ॥\n\nभानुमाकाशवागाह कूर्चे मृत्युः किलास्य च ॥२३॥\n\nवरेण शिवदत्तेन प्रोज्झितोऽयं महासुरः ॥\n\nइति श्रुत्वा वचो भानुर्धावन् क्रोधप्रपूरितः ॥२४॥\n\nसंगृहीत्वा भुजाभ्यां तं पादयोः प्रणदन्मुहुः ॥\n\nभ्रामयित्वा महाराज सर्वेषां पश्यतां सताम् ॥२५॥\n\nपातयामास भूपृष्ठे कमण्डलुमिवार्भकः ॥\n\nमुखात्कूर्चं समुन्नीय समुत्पाट्य करौजसा ॥२६॥\n\nतताड मुष्टिना मूर्ध्नि हरिश्मश्रुं महासुरम् ॥\n\nतदा मृत्युं गते दैत्ये हरिश्मश्रौ नृपेश्वरः ॥२७॥\n\nदेवदुन्दुभयो नेदुर्नरदुन्दुभयस्तथा ॥\n\nअभूज्जयजयरावो ननृतुर्देवनायकाः ॥ २८॥\n\nप्रसन्ना दिविजा राजन्पुष्पवर्षं प्रचक्रिरे ॥\n\nइत्थं श्रीकृष्णपुत्राणां विक्रमः परमाद्‌भुतः ॥२९॥\n\nमया ते कथितः पुण्यः किं भूयः श्रोतुमिच्छसि ॥३०॥"
    }
]