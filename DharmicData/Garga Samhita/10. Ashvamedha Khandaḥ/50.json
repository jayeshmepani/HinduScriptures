[
    {
        "text": "अध्यायः ५०\n\n\nगर्ग उवाच - \n\nतदैव वृष्णयः सर्वे भोजवृष्ण्यंधकादयः ॥ \n\n माथुरा शूरसेनाद्याः समुत्तीर्य यमस्वसाम् ॥१॥ \n\n रजोभिश्च नभो व्याप्तं कुर्वंतश्च महीतलम् ॥ \n\n चालयंतश्च बलिनो महासंग्रामकर्कशाः ॥२॥ \n\n विलोकयंतस्तुरगं सर्वतस्ते महाबलाः ॥ \n\n आजग्मुश्चानिरुद्धाद्याः श्रीकृष्णाद्या नृपेश्वर ॥३॥ \n\n वृष्णयस्तत्र युद्धस्य महाघोषं भयंकरम् ॥ \n\n शरासनानां टंकारं शतघ्नीनां रवं तथा ॥४॥ \n\n शूराणां गर्जनं चैव शस्त्राणां चट्‍चटं तथा ॥ \n\n कोलाहलं च हाकारं श्रुत्वा ते विस्मयं ययुः ॥५॥ \n\n मत्वा ते युद्धमासीद्वै यादवानां च कौरवैः ॥ \n\n शंकिता अनिरुद्धाद्याः कृष्णाद्या आययुर्द्रुतम् ॥६॥ \n\n श्रीकृष्णमागतं दृष्ट्वानिरुद्धाद्यैः समन्वितम् ॥ \n\n ससैन्यं च सहायार्थं नेमुः सांबादयो नृप ॥७॥ \n\n कृष्णे समागते नेदुर्भेर्य्यः शंखाश्च गोमुखाः ॥ \n\n पुष्पवर्षं जयारावं देवाश्चक्रुश्च यादवाः ॥८॥ \n\n दृष्ट्वानिरुद्धं प्रधने समागतं \n\n     ह्यक्षौहिणीभिः शतभिः समन्वितम् ॥ \n\n प्रचालयंतं वसुधां महाबलं \n\n     विदुद्रुवुस्ते तु भयाच्च कौरवाः ॥९॥ \n\n प्रलयाब्धिसमं सैन्यमंधकानां विलोक्य च ॥ \n\n भीताश्च दुद्रुवुर्वैश्या गेहे गेहे कृतार्गलाः ॥१०॥ \n\n ब्राह्मणाः क्षत्रिया वैश्या वृषलाः स्त्रीजनास्तथा ॥ \n\n दुर्योधनं शपंतश्च रुरुदुर्निर्गता गृहात् ॥११॥ \n\n ततो विहाय मूर्च्छां वै मृधे दुःशासनाग्रजः ॥ \n\n सद्यः सुप्त इवोत्तस्थौ यदुसैन्यं ददर्श ह ॥१२॥ \n\n दृष्ट्वा भयंकरां सेनां यादवानां सुयोधनः ॥ \n\n स्वपुरं शंकितो भूत्वा पद्‌भ्यां भीतस्त्वरं ययौ ॥१३॥ \n\n कर्णभीष्मकृपद्रोणभूरिदुर्योधनादयः ॥ \n\n सभायां धृतराष्ट्रं वै नत्वा सर्वमवर्णयन् ॥१४॥ \n\n स्वानां पराजयं श्रुत्वा यादवानां जयं तथा ॥ \n\n कृष्णस्यागमनं चैव नृपो विदुरमब्रवीत् ॥१५॥ \n\n धृतराष्ट्र उवाच - \n\nअक्षौहिणीशतयुते वासुदेवे समागते ॥ \n\n कुपितेऽद्य वयं वीर करिष्यामश्च किं वद ॥१६॥ \n\n नृपस्य वचनं श्रुत्वा प्रहस्य विदुरोऽब्रवीत् ॥ \n\n विदुर उवाच - \n\nपुरा रामेण चैकेन कुपितेन गजाह्वयम् ॥१७॥ \n\n विकर्षितं च गंगायां तस्य भ्राता हि चागतः ॥ \n\n हृत्कंजकोशाद्देवक्यां जातो यः स हरिर्नृप ॥१८॥ \n\n येन वै संयुगे राजन्कंसाद्याः शकुनादयः ॥ \n\n मारिता बहवो दैत्या निर्जिताश्च नृपाः सुराः ॥१९॥ \n\n तस्माद्युद्धस्य समयो नास्ति राजन्विलोकय ॥ \n\n कौरवे श्यामकर्णं तु कृष्णाय दातुमर्हसि ॥२०॥ \n\n माभूत्कुरूणां वृष्णीनां कलहो नाशकारकः ॥ \n\n एवं राजा बोधितस्तु विदुरेणानुजेन वै ॥२१॥ \n\n उवाच कौरवान्प्राज्ञो देशकालोचितं वचः ॥ \n\n धृतराष्ट्र उवाच - \n\nगत्वा कृष्णस्य निकटे तुरगं दातुमर्हथ ॥२२॥ \n\n संमुखे देवदेवस्य युद्धं कर्तुं च नार्हथ ॥ \n\n यादवानां सहायार्थमागतं कुपितं हरिम् ॥२३॥ \n\n यूयं प्रसन्नं कुरुत गत्वा तन्निकटं शनैः ॥ \n\n कौरवेंद्रस्य वचनं कौरवास्ते निशम्य च ॥२४॥ \n\n विविधानुपचारांश्च गंधाक्षतयुतान्किल ॥ \n\n गृहीत्वा दिव्यवस्त्राणि रत्‍नानि विविधानि च ॥२५॥ \n\n वदंतः पुण्यनामानि रामकेशवयोर्मुदा ॥ \n\n पद्‌भिर्विनिर्ययुः सर्वे कृष्णं द्रष्टुं भयान्विताः ॥२६॥ \n\n आगतान्कौरवान्दृष्ट्वा यादवाः क्रोधपूरिताः ॥ \n\n नानाशस्त्राणि जगृहुस्तत्र युद्धाय वेगतः ॥२७॥ \n\n ऊचुस्तान्कौरवाः सर्वे वयं युद्धाय नागताः ॥ \n\n करिष्यामश्च कृष्णस्य दर्शनं दुःखनाशनम् ॥२८॥ \n\n इति तेषां वचः श्रुत्वा यादवा विस्मयं गताः ॥ \n\n कृष्णाय कथयामासुः कौरवाणां विचेष्टितम् ॥२९॥ \n\n ततः कृष्णस्य वचसा कौरवान्यदुसत्तमाः ॥ \n\n आह्वयामासुस्ते प्रीता निःशस्त्रानागतान्नृप ॥३०॥ \n\n आहूतास्ते तु हरिणा गत्वा श्रीकृष्णसन्निधौ ॥ \n\n लज्जयावाङ्‌मुखाः सर्वे प्रणम्योचुः पृथक्पृथक् ॥३१॥ \n\n पूर्वं द्रोण उवाचाथ कृष्णभद्र जगत्पते ॥ \n\n रक्ष मां कौरवान् रक्ष मायया तव मोहितान् ॥३२॥ \n\n कृपाचार्य उवाच - \n\nमज्जन्मनः फलमिदं मधुकैटभारे \n\n     मत्प्रार्थनीयमदनुग्रह एष एव ॥ \n\n त्वद्‌भृत्यभृत्यपरिचारकभृत्यभृत्य \n\n     भृत्यस्य भृत्य इति मां स्मर लोकनाथ ॥३३॥ \n\n कर्ण उवाच - \n\nभक्तस्यार्थे धनं क्षीणं स्वदारगतयौवनम् ॥ \n\n स्वामिकार्ये गताः प्राणा अंते तिष्ठंतु माधव ॥३४॥ \n\n भूरिरुवाच - \n\nयाचामहे वरद किंचिदनन्यलभ्यं \n\n     नाथ प्रसीद सुमुखी यदि दिव्यदृष्टिः ॥ \n\n अस्माभिरंजलिरयं विवशैर्निबद्ध \n\n     एषैव मे भवतु देव भवांतरेऽपि ॥३५॥ \n\n दुर्योधन उवाच - \n\nजानामि धर्मं न च मे प्रवृत्ति- \n\n     र्जानामि पापं न च मे निवृत्तिः ॥ \n\n केनापि देवेन हृदि स्थितेन \n\n     यथा नियुक्तोऽस्मि तथा करोमि ॥३६॥ \n\n यंत्रस्य गुणदोषेण क्षम्यतां मधुसूदन ॥ \n\n अहं यन्त्रो भवान्यंत्री मम दोषो न दीयताम् ॥३७॥ \n\n भीष्म उवाच - \n\nरागांधगोपीजनचुंबिताभ्यां \n\n     योगीन्द्रभोगींद्रनिवेशिताभ्याम् ॥ \n\n आताम्रपंकेरुहकोमलाभ्यां \n\n     चाभ्यां पदाभ्यामयञ्जलिर्मे ॥३८॥ \n\n विदुर उवाच - \n\nआस्तेति विक्रयकृतां सुकृतानि तानि \n\n     ये ब्रह्मबालमिव तत्परिपालयंति ॥ \n\n यद्दैत्यदेवमुनिभिर्मनसाप्यगम्यं \n\n     यन्नेति नेति च वदन्न हि वेद वेदः ॥३९॥ \n\n श्रीगर्ग उवाच - \n\nएवं संप्रार्थितः कृष्णः कौरवैः शरणागतैः ॥ \n\n प्रीतः प्रत्याह तान् राजन्मेघनिर्हादया गिरा ॥४०॥ \n\n श्रीकृष्ण उवाच - \n\nआर्या शृणुत मद्वाक्यमहमागतवान् यतः ॥ \n\n युद्धं वारयितुं चात्र नारदेन प्रणोदितः ॥४१॥ \n\n न मन्यन्ते ममाज्ञां वै मत्पुत्राश्च निरंकुशाः ॥ \n\n दीर्घाणां च प्रकुर्वंति ह्यपराधं च दूषणम् ॥४२॥ \n\n यूयं धन्याश्च मान्याश्च मिलनार्थं समागताः ॥ \n\n मत्पुत्रैश्च कृतं यद्वै तत्सर्वं क्षन्तुमर्हथ ॥४३॥ \n\n उग्रसेनहयं वीराः कृपया च विमुच्यताम् ॥ \n\n पालनार्थं तु तस्यापि यूयं गच्छत गच्छत ॥४४॥ \n\n यादवाः कौरवा मित्राः कलहं तु परस्परम् ॥ \n\n प्रकर्तुं नैव चार्हन्ति पूर्वप्रेम विलोक्य च ॥४५॥ \n\n एवं ते कृष्णदेवेन मिष्टवाक्यैश्च तोषिताः ॥ \n\n तुरगं च ददुः प्रीताः पारिबर्हेण संयुतम् ॥४६॥ \n\n दत्वा तुरंगमं सर्वे कौरवाः खिन्नमानसाः ॥ \n\n स्वपुरं विविशू राजन्भीष्मो गन्तुं मनो दधे ॥४७॥ \n\n\n\n\n\nइति श्रीगर्गसंहितायां हयमेधखण्डे \n\nहस्तिनापुरविजयो नाम पंचाशत्तमोऽध्यायः ॥५०॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]