[
    {
        "text": "अध्यायः ६१\n\n\n\n\n\nअश्वमेधखण्डः - एकषष्टितमोऽध्यायः \n\n\n\nएकादशीमाहात्म्यम् - \n\n\n\n\n\nवज्रनाभिरुवाच - \n\nब्रह्मन्नारायणो कृष्णो भगवान्प्रकृतेः परः । \n\n तस्य रूपं कथं श्यामं तन्मे व्याख्यातुमर्हसि ॥ १ ॥ \n\n त्वादृशा मुनयो बह्मञ्जानंति चरितं हरेः । \n\n तथा कृष्णस्य देवस्य न वयं कर्ममोहिताः ॥ २ ॥ \n\n सूत उवाच - \n\nइत्याकर्ण्य वचस्तेन संस्तुतः स मुनिर्मुने । \n\n तत्त्वज्ञानाय तत्त्वज्ञः करुणः प्रत्यभाषत ॥ ३ ॥ \n\n गर्ग उवाच - \n\nश्यामं तु शृङ्गाररसस्य रूपं \n\n     श्रीकृष्णदेवं कथितं मुनींद्रैः । \n\n लावण्यसंघाच्च तथोज्ज्वलत्वा-\n\n     च्छ्यामं सुरूपं हि तथा हरेश्च ॥ ४ ॥ \n\n यथा दूरतो दृश्यते श्यामरूपं \n\n     घटायास्तथेदं नदस्यापि गर्ते । \n\n यथाऽऽकाशरूपं महच्छ्यामलं वा \n\n     जलं चाम्बरं चोज्ज्वलं नापि कृष्णम् ॥ ५ ॥ \n\n यथा धौतवस्त्रे परे श्यामला हि \n\n     छविर्दृश्यते चैव भावैः परस्य । \n\n तथा कोटिकंदर्पलीलाशयत्वा-\n\n     द्धरेः श्यामरूपं तु संतो वदंति ॥ ६ ॥ \n\n वज्रनाभिरुवाच - \n\nतव वाक्यान्मुनिश्रेष्ठ संदेहश्च गतो मम । \n\n अग्रे ब्रह्मन्कलिर्घोर आगमिष्यति भूतले ॥ ७ ॥ \n\n तस्मिन्मर्त्याः कीदृशाश्च भविष्यन्ति मुने वद । \n\n त्वं जानासि भविष्यं च तस्मात्त्वां प्रणमाम्यहम् ॥ ८ ॥ \n\n कलेर्दशसहस्राणि जगन्नाथस्तु तिष्ठति । \n\n तदर्द्धं जाह्नवीतोयं तदर्द्धं ग्रामदेवताः ॥ ९ ॥ \n\n ततः सर्वे भविष्यन्ति पापिनः कलिमोहिताः । \n\n नरकांस्ते प्रयास्यन्ति सर्वे चाल्पायुषो नराः ॥ १० ॥ \n\n विप्राः स्वकन्यां दास्यन्ति ब्राह्मणाय च मौल्यतः । \n\n क्षत्रियाश्चैव पुत्रीं स्वां मारयिष्यन्ति लोलुपाः ॥ ११ ॥ \n\n मृषा कुर्वन्ति वाणिज्यं वैश्या ब्रह्मस्वतत्पराः । \n\n शूद्राश्च म्लेच्छसंगेन दूषयिष्यन्ति ब्राह्मणान् ॥ १२ ॥ \n\n ब्राह्मणा शास्त्रहीनाश्च राज्यहीनाश्च क्षत्रियाः । \n\n वैश्याश्च द्रव्यहीना वै शूद्रा नाथस्य दुःखदाः ॥ १३ ॥ \n\n दिने व्यवायनिरता विरता धर्मकर्मणि । \n\n स्त्रियः स्वच्छन्दगामिन्यः पुरुषा योनिलम्पटाः ॥ १४ ॥ \n\n पितॄणामर्चनं चैव वेदानामृत्विजां तथा । \n\n विष्णोश्च वैष्णवानां च तुलस्याश्च गवां तथा ॥ १५ ॥ \n\n न प्रायेण करिष्यन्ति मानवाः कलिमोहिताः । \n\n गणिकासु परस्त्रीषु परवित्तेषु मोहिताः ॥ १६ ॥ \n\n एकवर्णा भविष्यन्ति महाशूद्रसमाः किल । \n\n सस्यहीना भवेत्पृथ्वी शिलावृष्ट्या निरंतरम् ॥ १७ ॥ \n\n फलहीनोऽपि वृक्षश्च जलहीना सरित्तथा । \n\n प्रजाभिस्ताडितो भूपो भूपेन ताडिताः प्रजाः ॥ १८ ॥ \n\n राजोवाच - \n\nकेनोपायेन जीवानां कलौ मुक्तिर्भविष्यति । \n\n तन्ममाख्याहि विप्रेन्द्र त्वं परावरवित्तमः ॥ १९ ॥ \n\n गर्ग उवाच - \n\nयुधिष्ठिरो विक्रमश्च तथा वै शालिवाहनः । \n\n विजयाभिनन्दनश्चैव तथा नागार्जुनो नृपः ॥ २० ॥ \n\n तथा कल्किश्च भगवानेते वै शकबंधिनः । \n\n करिष्यन्ति कलौ भूपा धर्मस्थापनमेव च ॥ २१ ॥ \n\n अभूद्युधिष्ठिरो राजा भविष्यन्ति नृपाश्च ते । \n\n अधर्मं नाशयिष्यन्ति भूत्वा वै चक्रवर्तिनः ॥ २२ ॥ \n\n वामनश्च विधिः शेषः सनको विष्णुवाक्यतः । \n\n धर्मार्थहेतवे चैते भविष्यन्ति द्विजाः कलौ ॥ २३ ॥ \n\n विष्णुस्वामी वामनांशस्तथा माध्वस्तु ब्रह्मणः । \n\n रामानुजस्तु शेषांशो निंबार्कः सनकस्य च ॥ २४ ॥ \n\n एते कलौ युगे भाव्याः संप्रदायप्रवर्तकाः । \n\n संवत्सरे विक्रमस्य चत्वारः क्षितिपावनाः ॥ २५ ॥ \n\n संप्रदायविहीना ये मन्त्रास्ते निष्फलाः स्मृताः । \n\n तस्माच्च गमनं ह्यस्ति संप्रदाय नरैरपि ॥ २६ ॥ \n\n पापक्षयकरी यत्र श्रीकृष्णस्य कथा भवेत् । \n\n वैष्णवैर्विप्रमुख्यैश्च नारायणपरायणैः ॥ २७ ॥ \n\n कृते तु लिप्यते देशस्त्रेतायां ग्राम एव च । \n\n द्वापरे च कुलं प्रोक्तं कलौ कर्तैव लिप्यते ॥ २८ ॥ \n\n ध्यायन्कृते यजन् यज्ञैस्त्रेतायां द्वापरेऽर्चयन् । \n\n यदाप्नोति तदाप्नोति कलौ संकीर्त्य केशवम् ॥ २९ ॥ \n\n कृते यद्दशभिर्वर्षैस्त्रेतायां हायनेन च । \n\n द्वापरे चैकमासेन ह्यहोरात्रेण तत्कलौ ॥ ३० ॥ \n\n घोरे कलियुगे प्राप्ते सर्वधर्मविवर्जिते । \n\n वासुदेवपरा मर्त्यास्ते कृतार्था न संशयः ॥ ३१ ॥ \n\n ते सभाग्या मनुष्येषु कृतार्था नृप निश्चितम् । \n\n स्मरन्ति स्मारयन्ते ये हरेर्नामानि वै कलौ ॥ ३२ ॥ \n\n कृषिश्च सर्ववचनो णकारश्चात्मवाचकः । \n\n सर्वात्मा च परं ब्रह्म तेन कृष्णः प्रकीर्तितः ॥ ३३ ॥ \n\n संजप्य ब्रह्म परमं वेदसारं परात्परम् । \n\n परं नास्तीति नास्तीति कृष्ण इत्यक्षरद्वयम् ॥ ३४ ॥ \n\n तावद्‌गर्भे वसेत्कामी तावती यमयातना । \n\n तावद्‌गृही च भोगार्थी यावत्कृष्णं न सेवते ॥ ३५ ॥ \n\n नश्वरो विषमः सत्यं भोगश्च बन्धवो भुवि । \n\n स्वयं त्यक्ताः सुखायैव दुःखाय त्याजिताः परैः ॥ ३६ ॥ \n\n श्रुत्वा दैवान्महन्निंदां श्रीकृष्णस्मरणाद्‌बुधः । \n\n मुच्यते सर्वपापेभ्यो नान्यथा रौरवं व्रजेत् ॥ ३७ ॥ \n\n न काष्ठे विद्यते देवो न शिलायां न कांचने । \n\n यत्र भावस्तत्र हरिस्तस्माद्‌भावं हि कारयेत् ॥ ३८ ॥ \n\n सकृदुच्चरितं येन कृष्ण इत्यक्षरद्वयम् । \n\n बद्धः परिकरस्तेन मोक्षाय गमनं प्रति ॥ ३९ ॥ \n\n सरोगता साधुजनेषु वैरं \n\n     परोपतापो द्विजवेदनिंदा । \n\n अत्यन्तकोपः कटुका च वाणी \n\n     नरस्य चिह्नं नरके गतस्य ॥ ४० ॥ \n\n स्वर्गागतानामिह जीवलोके \n\n     चत्वारि चिह्नानि सदा वसन्ति । \n\n दानप्रसंगो मधुरा च वाणी \n\n     देवार्चनं ब्राह्मणपूजनं च ॥ ४१ ॥ \n\n राजोवाच - \n\nव्रतेषु किं वरं ब्रह्मन्सत्सु तीर्थेषु किं महत् । \n\n देवेषु पूजनीयेषु को मुख्यः कथयस्व नः ॥ ४२ ॥ \n\n गर्ग उवाच - \n\nएकादशी वरा ह्यस्ति व्रतेषु यदुनन्दन । \n\n भागीरथी च तीर्थेषु देवभक्तेषु वैष्णवः ॥ ४३ ॥ \n\n सुरेषु विष्णुर्भगवान्पूजनीयेषु श्रीगुरुः । \n\n इमां वार्तां न मन्यन्ते कुंभिपाके पतन्ति ते ॥ ४४ ॥ \n\n राजोवाच - \n\nएकादश्यास्तु महात्म्यमन्येषां चैव मे मुने । \n\n कथयस्व प्रसादेन गुरुदेव नमोऽस्तु ते ॥ ४५ ॥ \n\n गर्ग उवाच - \n\nकथयिष्याम्यहं सर्वं शृणुष्व यदुनन्दन । \n\n एकादश्यां न भोक्तव्यमन्नं चैव फलं तथा ॥ ४६ ॥ \n\n यथोक्तविधिना कुर्य्यादेकादशीं मुदा नरः । \n\n तदा सा तस्य फलदा भवेत नृपसत्तम ॥ ४७ ॥ \n\n व्रजनाभिरुवाच - \n\nफलाहारं च कुर्वन्ति ये नरा हरिवासरे । \n\n तेषां गतिः का भवति तन्नो वर्णय विस्तरात् ॥ ४८ ॥ \n\n ऋषिरुवाच - \n\nसमस्तं चोपवासेन यथोक्तं लभते फलम् । \n\n फलाहारेण चार्द्धं स्यात्किंचिन्न्यूनं जलेन च ॥ ४९ ॥ \n\n अन्नान्सर्वान्वर्जयित्वा गोधूमाद्यान्नृपेश्वर । \n\n एकादश्यां प्रकुर्वीत फलाहारं मुदा नरः ॥ ५० ॥ \n\n अन्नं भुनक्ति यो राजन्नेकादश्यां नराधमः । \n\n इह लोके स चांडालो मृतः प्राप्नोति दुर्गतिम् ॥ ५१ ॥ \n\n दधि दुग्धं तथा मिष्टं कूटं कर्कटिकां तथा । \n\n वास्तूकं पद्ममूलं च रसालं जानकीफलम् ॥ ५२ ॥ \n\n गंगाफलं पत्रनिंबून्दाडिमञ्च विशेषतः । \n\n शृङ्गाटकं नागरंगं सैंधवं कदलीफलम् ॥ ५३ ॥ \n\n आम्रातकमार्द्रकं च तूलं च बदरीफलम् । \n\n जंबूफलमामलकं पटोलं त्रिकुशं तथा ॥ ५४ ॥ \n\n रतालूं शर्कराकंदमिक्षुदंडं तथैव च । \n\n द्राक्षादीनि हि चान्यानि पवित्रं च फलं तथा ॥ ५५ ॥ \n\n एकवारं च राजेन्द्र भोक्तव्यं हरिवासरे । \n\n तृतीये प्रहरेऽतीते प्रस्थस्य च पलस्य च ॥ ५६ ॥ \n\n द्विजाय चार्द्धंदातव्य-मर्द्धमात्मनि भोजनम् । \n\n द्विवारं जलमश्नीयादेकवारं फलं तथा ॥ ५७ ॥ \n\n समाचरेज्जागरणं पूजयित्वा जनार्दनम् । \n\n द्विवारं वा त्रिवारं वा यो नरो हरिवासरे ॥ ५८ ॥ \n\n करोति च फलाहारं तस्य किंचित्फलं न हि । \n\n अन्नभुक्तेन यत्पापं जातं पंचदशैर्दिनैः ॥ ५९ ॥ \n\n एकादश्युपवासेन तत्सर्वं विलयं भवेत् । \n\n भोजनं ब्राह्मणे दत्त्वा ह्युपवासं समाचरेत् ॥ ६० ॥ \n\n श्रुत्वा तस्याश्च माहात्म्यं सर्वपापैः प्रमुच्यते । \n\n द्रव्यार्थी लभते द्रव्यं सुतार्थी लभते सुतम् । \n\n मोक्षार्थी लभते मोक्षमेकादश्या व्रतेन वै ॥ ६१ ॥ \n\n\n\n\n\nइति श्रीमद्‌गर्गसंहितायामश्वमेधखण्डे \n\nएकादशीमाहात्म्यं नामैकषष्टितमोऽध्यायः ॥ ६१ ॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]