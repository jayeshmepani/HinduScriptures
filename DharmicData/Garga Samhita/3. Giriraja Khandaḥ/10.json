[
    {
        "text": "अध्यायः १०\n\n\nश्रीनारद उवाच - \n\nअत्रैवोदाहरन्तीममितिहासं पुरातनम् । \n\n यस्य श्रवणमात्रेण महापापं प्रणश्यति ॥ १ ॥ \n\n विजयो ब्राह्मणः कश्चिद्‌‌गौतमीतीरवासकृत् । \n\n आययौ स्वमृणं नेतुं मथुरां पापनाशिनीम् ॥ २ ॥ \n\n कृत्वा कार्यं गृहं गच्छन् गोवर्धनतटीं गतः । \n\n वर्तुलं तत्र पाषाणं चैकं जग्राह मैथिल ॥ ३ ॥ \n\n शनैः शनैर्वनोद्देशे निर्गतो व्रजमंडलात् । \n\n अग्रे ददर्श चायान्तं राक्षसं घोररूपिणम् ॥ ४ ॥ \n\n हृदये च मुखं यस्य त्रयः पादा भुजाश्च षट् । \n\n हस्तत्रयं च स्थूलोष्ठो नासा हस्तसमुन्नता ॥ ५ ॥ \n\n सप्तहस्ता ललज्जिह्वा कंटकाभास्तनूरुहाः । \n\n अरुणे अक्षिणी दीर्घे दंता वक्रा भयंकराः ॥ ६ ॥ \n\n राक्षसो घुर्घुरं शब्दं कृत्वा चापि बुभुक्षितः । \n\n आययौ संमुखे राजन् ब्राह्मणस्य स्थितस्य च ॥ ७ ॥ \n\n गिरिराजोद्‌भवेनासौ पाषाणेन जघान तम् । \n\n गिरिराजशिलास्पर्शात्त्यक्त्वाऽसौ राक्षसीं तनुम् ॥ ८ ॥ \n\n पद्मपत्रविशालाक्षः श्यामसुन्दरविग्रहः । \n\n वनमाली पीतवासा मुकुटी कुंडलान्वितः ॥ ९ ॥ \n\n वंशीधरो वेत्रहस्तः कामदेव इवापरः । \n\n भूत्वा कृतांजलिर्विप्रं प्रणनाम मुहुर्मुहुः ॥ १० ॥ \n\n सिद्ध उवाच - \n\nधन्यस्त्वं ब्राह्मणश्रेष्ठ परत्राणपरायणः । \n\n त्वया विमोचितोऽहं वै राक्षसत्वान्महामते ॥ ११ ॥ \n\n पाषाणस्पर्शमात्रेण कल्याणं मे बभूव ह । \n\n न कोऽपि मां मोचयितुं समर्थो हि त्वया विना ॥ १२ ॥ \n\n श्रीब्राह्मण उवाच - \n\nविस्मितस्तव वाक्येऽहं न त्वां मोचयितुं क्षमः । \n\n पाषाणस्पर्शनफलं न जाने वद सुव्रत ॥ १३ ॥ \n\n सिद्ध उवाच - \n\nगिरिराजो हरे रूपं श्रीमान् गोवर्धनो गिरिः । \n\n तस्य दर्शनमात्रेण नरो याति कृतार्थताम् ॥ १४ ॥ \n\n गन्धमादनयात्रायां यत्फलं लभते नरः । \n\n तस्मात्कोटिगुणं पुण्यं गिरिराजस्य दर्शने ॥ १५ ॥ \n\n पंचवर्षसहस्राणि केदारे यत्तपःफलम् । \n\n तच्च गोवर्धने विप्र क्षणेन लभते नरः ॥ १६ ॥ \n\n मलयाद्रौ स्वर्णभारदानस्यापि च यत्फलम् । \n\n तस्मात्कोटिगुणं पुण्यं गिरिराजे हि मासिकम् ॥ १७ ॥ \n\n पर्वते मंगलप्रस्थे यो दद्याद्धेमदक्षिणाम् । \n\n स याति विष्णुसारूप्यं युक्तः पापशतैरपि ॥ १८ ॥ \n\n तत्पदं हि नरो याति गिरिराजस्य दर्शनात् । \n\n गिरिराजसमं पुण्यमन्यत्तीर्थं न विद्यते ॥ १९ ॥ \n\n ऋषभाद्रौ कूटकाद्रौ कोलकाद्रौ तथा नरः । \n\n सुवर्णशृङ्गयुक्तानां गवां कोटीर्ददाति यः ॥ २० ॥ \n\n महापुण्यं लभेत्सोऽपि विप्रान्संपूज्य यत्‍नतः । \n\n तस्माल्लक्षगुणं पुण्यं गिरौ गोवर्धने द्विज ॥ २१ ॥ \n\n ऋष्यमूकस्य सह्यस्य तथा देवगिरेः पुनः । \n\n यात्रायां लभते पुण्यं समस्ताया भुवः फलम् ॥ २२ ॥ \n\n गिरिराजस्य यात्रायां तस्मात्कोटिगुणं फलम् । \n\n गिरिराजसमं तीर्थं न भूतं न भविष्यति ॥ २३ ॥ \n\n श्रीशैले दश वर्षाणि कुण्डे विद्याधरे नरः । \n\n स्नानं करोति सुकृती शतयज्ञफलं लभेत् ॥ २४ ॥ \n\n गोवर्धने पुच्छकुण्डे दिनैकं स्नानकृन्नरः । \n\n कोटियज्ञफलं साक्षात्पुण्यमेति न संशयः ॥ २५ ॥ \n\n वेंकटाद्रौ वारिधारे महेन्द्रे विन्ध्यपर्वते । \n\n यज्ञं कृत्वा ह्यश्वमेधं नरो नाकपतिर्भवेत् ॥ २६ ॥ \n\n गोवर्धनेऽस्मिन्यो यज्ञं कृत्वा दत्वा सुदक्षिणाम् । \n\n नाके पदं संविधाय स विष्णोः पदमाव्रजेत् ॥ २७ ॥ \n\n चित्रकूटे पयस्विन्यां श्रीरामनवमीदिने । \n\n पारियात्रे तृतीयायां वैशाखस्य द्विजोत्तम ॥ २८ ॥ \n\n कुकुराद्रौ च पूर्णायां नीलाद्रौ द्वादशीदिने । \n\n इन्द्रकीले च सप्तम्यां स्नानं दानं तपःक्रियाः ॥ २९ ॥ \n\n तत्सर्वं कोटिगुणितं भवतीत्थं हि भारते । \n\n गोवर्धने तु तत्सर्वमनन्तं जायते द्विज ॥ ३० ॥ \n\n गोदावर्यां गुरौ सिंहे मायापुर्यां तु कुंभगे । \n\n पुष्करे पुष्यनक्षत्रे कुरुक्षेत्रे रविग्रहे ॥ ३१ ॥ \n\n चन्द्रग्रहे तु काश्यां वै फाल्गुने नैमिषे तथा । \n\n एकादश्यां शूकरे च कार्तिक्यां गणमुक्तिदे ॥ ३२ ॥ \n\n जन्माष्टम्यां मधोः पुर्यां खाण्डवे द्वादशीदिने । \n\n कार्तिक्यां पूर्णिमायां तु वटेश्वरमहावटे ॥ ३३ ॥ \n\n मकरार्के प्रयागे तु बर्हिष्मत्यां हि वैधृतौ । \n\n अयोध्यासरयूतीरे श्रीरामनवमीदिने ॥ ३४ ॥ \n\n एवं शिवचतुर्दश्यां वैजनाथशुभे वने । \n\n तथा दर्शे सोमवारे गंगासागरसंगमे ॥ ३५ ॥ \n\n दशम्यां सेतुबन्धे च श्रीरङ्गे सप्तमीदिने । \n\n एषु दानं तपः स्नानं जपो देवद्विजार्चनम् ॥ ३६ ॥ \n\n तत्सर्वं कोटिगुणितं भवतीह द्विजोत्तम । \n\n तत्तुल्यं पुण्यमाप्नोति गिरौ गोवर्धने वरे ॥ ३७ ॥ \n\n गोविन्दकुण्डे विशदे यः स्नाति कृष्णमानसः । \n\n प्राप्नोति कृष्णसारूप्यं मैथिलेन्द्र न संशयः ॥ ३८ ॥ \n\n अश्वमेधसहस्राणि राजसूयशतानि च । \n\n मानसीगङ्गया तुल्यं न भवंत्यत्र नो गिरौ ॥ ३९ ॥ \n\n त्वया विप्र कृतं साक्षाद्‌गिरिराजस्य दर्शनम् । \n\n स्पर्शनं च ततः स्नानं न त्वत्तोऽप्यधिको भुवि ॥ ४० ॥ \n\n न मन्यसे चेन्मां पश्य महापातकिनं परम् । \n\n गोवर्धनशिलास्पर्शात्कृष्णसारूप्यतां गतम् ॥ ४१ ॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nगिरिराजमाहात्म्यं नाम दशमोऽध्यायः ॥ १० ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]