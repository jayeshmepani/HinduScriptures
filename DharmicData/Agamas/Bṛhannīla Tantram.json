[
    {
        "text": "अथ\n\nबृहन्नीलतन्त्रम् ।\n\nप्रथमः पटलः ।\n\nओं श्रीगणेशाय नमः । नमस्तारायै ।\n\nकैलासशिखरासीनं भैरवं कालसंज्ञितम् ।\n\nप्रोवाच सादरं देवी तस्य वक्षःसमाश्रिता ।। १-१ ।।\n\nपुरा प्रतिश्रुतं देव कालीतन्त्रप्रकाशने ।\n\nनीलतन्त्रप्रकाशाय तद् वदस्व सदाशिव ।। १-२ ।।\n\nयस्य विज्ञानमात्रेण विजयी भुवि जायते ।\n\nयज् ज्ञात्वा साधकाः सर्वे विचरन्ति यथा तथा ।। १-३ ।।\n\nयस्य विज्ञानमात्रेण कविता चित्तमोदिनी ।\n\nजायते च महादेव तत्त्वं तत् कथयस्व मे ।। १-४ ।।\n\nश्रीमहाकालभैरव उवाच ।\n\nशृणु सा(ध्वि) वरारोहे सर्वार्थस्य प्रदायिनि ।\n\nतत्त्वं तत् कथयिष्यामि तव स्नेहाद् गणाधिपे ।। १-५ ।।\n\nनीलतन्त्रप्रकाशाय प्रतिज्ञासीन्मम प्रिये ।\n\nतस्मात् कथ्यं महेशानि शृणु(ष्व) कमलानने ।। १-६ ।।\n\nगुह्याद् गुह्यतरं तन्त्रं न प्रकाश्यं कदाचन ।\n\nतन्त्रस्यास्य प्रकाशाच्च सिद्धिहानिर्न संशयः ।। १-७ ।।\n\nयद्गृहे निवसेत् तन्त्रं तत्र लक्ष्मीः स्थिरायते ।\n\nराजद्वारे श्मशाने च सभायां रणमध्यतः ।। १-८ ।।\n\n(प्. २) निर्जने च वने घोरे (श्वा)पदैः परिभूषिते [परिपूरिते पाठान्तरम् ।] ।\n\nमाहात्म्यात् तस्य देवेशि चमत्कारी भवेत् प्रिये ।। १-९ ।।\n\nतस्मात् सर्वप्रयत्नेन गोपनीयं प्रयत्नतः [विशेषतः ख पाठः ।] ।\n\nतन्त्रराजं नीलतन्त्रं तव स्नेहात् प्रकाश्यते ।। १-१० ।।\n\nगोपनीयतमं देवि स्वयोनिरिव पार्वति ।\n\nविशेषं मन्त्रराजस्य कथितव्यं वरानने ।। १-११ ।।\n\nयज्ज्ञातात् साधकाः सर्वे सर्वैश्वर्यमवाप्नुयुः ।\n\nसारात् सारतरं देवि सर्वसारस्वतप्रदम् ।। १-१२ ।।\n\nनित्यपूजां मन्त्रराजं मान्त्रोपासनिकं विधिम् ।\n\nपुरश्चर्यां च नैमित्तकाम्यानां नियमं तथा ।। १-१३ ।।\n\nनियमं च रहस्यानां कुमारीपुजनक्रमम् ।\n\nमन्त्रान्तरं च देवेशि पुरश्चर्यां विशेषतः ।। १-१४ ।।\n\nफलं स्तोत्रं विशेषेण कथितव्यं वरानने ।\n\nभावानां निर्णयं वाच्यं पूजान्तरविधिं तथा ।। १-१५ ।।\n\nहोमस्य नियमं वाच्यं वासनातत्त्वनिर्णयम् ।\n\nगुप्तपूजां गुप्तमन्त्रं तथा गुप्तजपक्रमम् ।। १-१६ ।।\n\nस्वर्णरूप्यादिकरणं सूतभस्म तथैव च ।\n\nसूतस्य निर्णयं वाच्यं तथा षट्कर्मलक्षणम् ।। १-१७ ।।\n\nविद्योत्पत्तिं विशेषण कथयिष्यामि तच्छृणु ।\n\nश्रीदेव्युवाच ।\n\nइदानीं श्रोतुमिच्छामि तारिणीं भेदसंयुताम् ।। १-१८ ।।\n\nसपर्याभेदसंयुक्तां महापातकनाशिनीम् ।\n\nश्रीशिव उवाच ।\n\nसिद्धविद्यां महादेवि मायामोहनकारिणीम् ।। १-१९ ।।\n\n(प्. ३) शृणु चार्वङ्गि देवेशि सर्वसारस्वतप्रदाम् ।\n\nसर्वबीजं समुद्धृत्य द्वितीयं बीजकं शृणु ।। १-२० ।।\n\nजृम्भणान्तं त्यक्तपार्श्वं प्रस्थानवारकं युतम् ।\n\nतुरीयस्वरसंयुक्तं चन्द्रबिन्दुविराजितम् ।। १-२१ ।।\n\nबीजं नीलसरस्वत्यास्तृतीयं शृणु भैरवि ।\n\nसर्वस्याद्यं समादाय तस्याद्यं तत्र योजयेत् ।। १-२२ ।।\n\nयात्रानिवारणं तत्र योजयेच्च महेश्वरि ।\n\nव्य(द्व्य)ङ्गवर्णयुतं कुर्यान्नादबिन्दुविराजितम् ।। १-२३ ।।\n\nकूर्चास्त्रेऽन्ते समायोज्य मन्त्रराजं समुद्धरेत् ।\n\nपञ्चाक्षरी महाविद्या श्रीमन्नीलसरस्वती ।। १-२४ ।।\n\nअनया सदृशी विद्या त्रैलोक्ये चातिदुर्लभा ।\n\nजपमात्रेण सर्वेषां साधकानां विमुक्तिदा ।। १-२५ ।।\n\nअतिरिक्तश्रमो ह्यत्र नास्ति हे ! सुरपूजिते ।\n\nसारात् सारतरं देवि सर्वतन्त्रेषु गोपितम् ।। १-२६ ।।\n\nवशिष्ठोऽस्य ऋषिः प्रोक्तो बृहती च्छन्द उच्यते ।\n\nनीलसरस्वती प्रोक्ता देवता कार्यसिद्धये ।। १-२७ ।।\n\nकवित्वार्थे विनियोगः सर्वसिद्धिसमृद्धिदः ।\n\nहू/ बीजमस्त्रं शक्तिः स्यादेवमृष्यादिकल्पना ।। १-२८ ।।\n\nउत्थाय चोत्तरे यामे चिन्तयेत् तारिणीं पराम् ।\n\nमूलादिब्रह्मरन्ध्रान्तं विसतन्तुतनीयसीम् ।। १-२९ ।।\n\nमूलमन्त्रमयीं साक्षादमृतानन्दरूपिणीम् ।\n\nसूर्यकोटिप्रतीकाशां चन्द्रकोटिसुशीतलाम् ।। १-३० ।।\n\nतडित्कोटिसमप्रख्यां कालानलशिखोपरि [कामानन्दशिखो ख पाठः ।] ।\n\nतत्प्रभापटल[मण्डल ख पाठः ।]व्याप्तिपटलाङ्कितदेहवान् ।। १-३१ ।।\n\n(प्. ४) सर्वमङ्गलसंपन्नः स्नानकर्म समारभेत् ।\n\nमृत्कुशानपि संगृह्य [संग्राह्य ख पाठः ।] गत्वा जलान्तिकं ततः ।। १-३२ \n\n।।\n\nमलापकर्षणं कृत्वा मन्त्रस्नानं समाचरेत् ।\n\nपुनर्निमज्ज्य पयसि संकल्पं स समाचरेत् ।। १-३३ ।।\n\nइष्टदेव्याः प्रपूजार्थं कुर्यात् स्नानं जलाशये ।\n\nबिल्वाक्षतमोड्रपुष्पं कुलपुष्पं कुशाञ्जलम् ।। १-३४ ।।\n\nप्रस्थग्राहे ताम्रपात्रे कृत्वा चार्घ्यं निवेदयेत् ।\n\nमूलान्ते चोद्यदादित्यमण्डलमध्यवर्तिन्यै ।। १-३५ ।।\n\nशिव[नित्य ख पाठः ।]चैतन्यमययै (च) स्वाहेति तन्मनुः स्मृतः ।\n\nमूर्तिभेदे महेशानि स्नानमन्यच्छृणु प्रिये ।। १-३६ ।।\n\nप्रोत्थाय चोत्तरे यामे शिरःपद्मे गुरुं स्मरन् ।\n\nमूलादिब्रह्मरन्ध्रान्तं मूलविद्यां विभावयेत् ।। १-३७ ।।\n\nप्रोद्यत्सूर्यप्रतीकाशां कुण्डलीं परदेवताम् ।\n\nयातायातक्रमेणैव चामृतीकृतविग्रहाम् ।। १-३८ ।।\n\nमूलविद्यां जपेद् ध्यात्वा चाष्टोत्तरशतं क्रमात् ।\n\nमृत्कुशानपि संगृह्य गत्वा जलान्तिकं ततः ।। १-३९ ।।\n\nप्रत्युषसि गुरोश्चिन्तां कृत्वा स्नानं समाचरेत् ।\n\nनद्यादिं समनुप्राप्य स्नायादप्सु महेश्वरि ।। १-४० ।।\n\nदेवीरूपं जलं ध्यात्वा गृहीत्वा जलदर्भकम् ।\n\nमलापकर्षणं कृत्वा मन्त्रस्नानं समाचरेत् ।। १-४१ ।।\n\nतत्प्रीत्यै परमेशानि स्नानं कुर्यात् समाहितः ।\n\nआदौ च वैदिकीं संध्यां कृत्वा स्नानं समाचरेत् ।। १-४२ ।।\n\n(पश्चात् तु तान्त्रिकीं सन्ध्यां) कुर्याच्चैवागमोदिताम् ।\n\nसंध्यां कृत्वा ततो वीरः कुलकोटिं समुद्धरेत् ।। १-४३ ।।\n\n(प्. ५) स्नानार्थं मृत्तिकां नीत्वा संघृष्य च करद्वये ।\n\nगात्रानुलेपनं कुर्यादस्त्रमन्त्रेण देशिकः ।। १-४४ ।।\n\nसूर्याय दर्शयेदादौ ततः कुर्याच्च लेपनम् ।\n\nगोक(पु)रीषं नासिकायां वं मन्त्रेण पुटद्वये ।। १-४५ ।।\n\nजलाञ्जलिं ततो दत्त्वा मूर्ध्नः कृत्वाभिषेचनम् ।\n\nतत आचमनं कुर्यात् त्रिकोणे दक्षिणेन तु ।। १-४६ ।।\n\nगृहीतपाणिना देवि शङ्खावर्तक्रमेण तु ।\n\nविलोड्य तत्र निमज्जेदघमर्षणकं त्रिधा ।। १-४७ ।।\n\nकूर्चबीजं त्रिधा जप्त्वा कारयेदघमर्षणं ।\n\nदद्याज्जलाञ्जलींस्त्रीन् वै वरुणाय ततः परम् ।। १-४८ ।।\n\nसोमाय भानवे पश्चाज्जलादुत्थाय वाससी ।\n\nपरिधाय ततो मन्त्री यथाविधि समाचरेत् ।। १-४९ ।।\n\nतिलकं रक्तगन्धेन गोपीनां चन्दनेन तु ।\n\nदेव्यस्त्रं विलिखेद् भाले ताराबीजं ततो हृदि ।। १-५० ।।\n\nशक्तिमध्यगतं कुर्यात् प्राणायामं समाचरेत् ।\n\nआचम्य प्राङ्मुखो भूत्वा उपविश्य च मन्त्रवित् ।। १-५१ ।।\n\nआत्मविद्याशिवैस्तत्त्वैराचमेत् साधकोत्तमः ।\n\nत्रिकोणे मूलमन्त्रेण् सवित्रे हंसकं जपन् ।। १-५२ ।।\n\nउपस्थाप्य जपेद् देवि गायत्रीं शृणु सुन्दरि ।\n\nतारायै विद्महे प्रोक्त्वा महोग्रायै च धीमहि ।। १-५३ ।।\n\nतन्नो देवीति शब्दान्ते धियो यो नः प्रोचदयात् ।\n\nगायत्र्येषा समाख्याता सर्वपापनिकृन्तनी ।। १-५४ ।।\n\nवामपादं ततः कुर्याद् दक्षपादे महेश्वरि ।\n\nउपस्थाय पुनर्हंसमूर्ध्वबाहुस्त्रिधा जपेत् ।। १-५५ ।।\n\n(प्. ६) तीर्थोदकं तिलकल्कं क्षीराक्षतसमन्वितम् ।\n\nउत्तराशामुखो भूत्वा देवीमात्रं च तर्पयेत् ।। १-५६ ।।\n\nमूलान्ते तारिणीं चोक्त्वा तर्पयाम्यग्निवल्लभाम् ।\n\nस्वर्णपात्रेण रोप्येण ताम्रपात्रेण वा पुनः ।। १-५७ ।।\n\nऋजुदर्भत्रयेणैव सन्तर्प्य भक्तितः सुधीः ।\n\nदक्षिणाशामुखो भूत्वा संगृह्य मोटकं ततः ।। १-५८ ।।\n\nतृप्यन्तुं पितरः प्रोक्त्वा एतत् तर्पणमादिशेत् ।\n\nसूर्यस्य वन्दनं चैवमभेदं च महेश्वरि ।। १-५९ ।।\n\nगायत्रीं प्रजपेद् धीमनघमर्षणपूर्वकम् ।\n\nएतत् संध्यात्रयेणैव दिवा रात्रौ च वन्दना ।। १-६० ।।\n\nमहारात्रावपि सदा कार्या देशिकसत्तमैः ।\n\nसंध्या त्ववश्यकर्तव्या त्रिसंध्यं श्रद्धयान्वितः ।। १-६१ ।।\n\nसंध्यया प्रविहीनो यो न दीक्षाफलमाप्नुयात् ।\n\nअर्धरात्रात् परं यच्च मुहूर्तद्वयमेव च ।। १-६२ ।।\n\nसा महारात्रिरुद्दिष्टा तत्र कृत्वाक्षयं भवेत् ।\n\nततो विद्यां हृदि ध्यात्वा अष्टोत्तरशतं जपेत् ।। १-६३ ।।\n\nतत्रैवोक्तक्रमेणैव तान्त्रिकं स्नानमाचरेत् ।\n\nवैदिकीं तान्त्रिकीं संध्यां ततः कुर्यात् समाहितः ।। १-६४ ।।\n\nचतुर्विधानि कार्याणि वेदकार्येषु पार्वति ।\n\nआगमं न तथा विद्धि एकमेव हि मद्वचः ।। १-६५ ।।\n\nसंध्यां सायन्तनीं कुर्याद् द्वादश्यादिष्वपि प्रिये ।\n\nअकुर्वन् निरयं याति यतो नित्यागमक्रिया ।। १-६६ ।।\n\nइति श्रीबृहन्नीलतन्त्रे भैरवभैरवीसंवादे\n\n(मूलमन्त्रोद्धारपूर्वं सन्ध्याविधिनिरूपणं) प्रथमः पटलः ।। १ ।।\n\nअथ\n\nद्वितीयः पटलः\n\nइदानीं शृणु चार्वङ्गि पूजां सर्वागमोदिताम् ।\n\nयां कृत्वा परमेशानि शिवत्वं प्राप्नुयादतः ।। २-१ ।।\n\nकार्यां सर्वप्रयत्नेन पूजां कुर्याच्छुचिस्मिते ।\n\nएकलिङ्गे श्मशाने वा शून्यागारे चतुष्पथे ।। २-२ ।।\n\nतत्रस्थः साधयेद् योगी विद्यां त्रिभुवनेश्वरीम् ।\n\nपञ्चक्रोशान्तरे यत्र न लिङ्गान्तरमीक्ष्यते [मीक्षते ख पाठः ।] ।। २-३ ।।\n\nतदेकलिङ्गमाख्यातं तत्र सिद्धिरनुत्तमा ।\n\nउज्जटे पर्वते वापि निर्जने वा चतुष्पथे ।। २-४ ।।\n\nहर्म्ये वा साधयेद् देवीं सर्वाभीष्टप्रदायिनीम् ।\n\nगणेशं क्षेत्रपालं च योगिनीर्वटुकं तथा ।। २-५ ।।\n\nगांवांक्षांयां च बीजानि तान्युक्तानि महेश्वरि ।\n\nपूजयित्वा गृहद्वारे ब्रह्माणं पूजयेत् ततः ।। २-६ ।।\n\nमनसा वास्तुदेवं च पूर्वेण तु ततः सुधीः ।\n\nततस्तत् पुरुषान् विघ्नरूपांश्चैव निवारयेत् ।। २-७ ।।\n\nयोगस्थानं समाश्रित्य तत्र पीठं विचिन्तयेत् ।\n\nश्मशानं तत्र संचिन्त्य तत्र कल्पद्रुमं स्मरेत् ।। २-८ ।।\n\nतन्मूले मणिपीठं च नानामणिविभूषितम् ।\n\nनानालङ्कारभूषाढ्यं मुनिदेवैर्विभूषितम् ।। २-९ ।।\n\nशिवाभिर्बहुमांसास्थिमोदमानाभिरन्ततः ।\n\nचतुर्दिक्षु महेशानि शवमुण्डास्थिभूषितम् ।। २-१० ।।\n\n(प्. ८) तन्मध्ये चिन्तयेद् देवीं यथोक्तध्यानयोगतः ।\n\nएवं ध्यानं महेशानि हृदि कुर्याच्छुचिस्मिते ।। २-११ ।।\n\nशतवर्षसहस्राणां पूजायाः फलमाप्नुयात् ।\n\nगन्धानां पञ्चकं दद्याद् रक्तमालां निधापयेत् ।। २-१२ ।।\n\nह्रींकारं धारयेद् हस्ते स्वर्णाभरणभूषितः ।\n\nरक्तवस्त्रद्वययुतः क्रोधपैशुन्यवर्जितः ।। २-१३ ।।\n\nप्रणवं पूर्वमुच्चार्य वज्रोदके ततः परम् ।\n\nततः कूर्चं महादेवि फट् स्वाहा तदनन्तरम् ।। २-१४ ।।\n\nमन्त्रेणानेन देवेशि शोधयेज्जलमुत्तमम् ।\n\nप्रणवं च ततो माया विशुद्धं तदनन्तरम् ।। २-१५ ।।\n\nसर्वपापानि तत्पश्चाच्छमय तदनन्तरम् ।\n\nअशेषान्ते विकल्पं वापनयेति ततः परम् ।। २-१६ ।।\n\nहुं फट्स्वाहा वधिर्मन्त्रो हस्तक्षालनके मतः ।\n\nप्रणवं च ततः कूर्च फट्स्वाहा तदनन्तरम् ।। २-१७ ।।\n\nमन्त्रेणानेन देवेशि आचमेत् साधकोत्तमः ।\n\nप्रणवं मणिधरि पदं वज्रिणीति पदं ततः ।। २-१८ ।।\n\nवशकरीति च पदं हूं फट् स्वाहावधिर्मनुः ।\n\nमन्त्रेणानेन देवेशिशिखाबन्धनमाचरेत् ।। २-१९ ।।\n\nओंकारं पूर्वमुच्चार्य रक्षरक्ष पदं ततः ।\n\nहूं फट् स्वाहेति मन्त्रेण भूमिशोधनमाचरेत् ।। २-२० ।।\n\nमन्त्रपूतेन तोयेन प्रोक्षयेद् यागमण्डपम् ।\n\nचतुर्द्वारे महेशानि गणेशं वटुकं तथा ।। २-२१ ।।\n\nक्षेत्रेशं योगिनीश्चैव पूजयेद् बहुयत्नतः ।\n\nतथा चैव महेशानि मुद्रां [मुद्रां नाराचाख्याम् ।] कुर्याद् विशेषतः ।। \n\n२-२२ ।।\n\n(प्. ९) मन्त्रं शृणु वरारोहे सर्वसारस्वतप्रदम् ।\n\nप्रणवं पूर्वमुच्चार्य सर्वविघ्नान् समादिशेत् ।। २-२३ ।।\n\nतत्परं च पुनर्देवि उत्सारय तदनन्तरम् ।\n\nकूर्चः स्वाहावधिर्मन्त्रः सर्वसिद्धिफलप्रदः ।। २-२४ ।।\n\nप्रणवं पूर्वमुच्चार्य पवित्रपदमन्ततः ।\n\nवज्रभूमे पदं पश्चाद् हू/फट् स्वाहावधिर्मनुः ।। २-२५ ।।\n\nमन्त्रेणानेन देवेशि कुर्याद् भूम्यभिमन्त्रणम् ।\n\nप्रणवं पूर्वमुच्चार्य आः पदं तदनन्तरम् ।। २-२६ ।।\n\nसुरेखे वज्ररेखे च हूंफट्स्वाहावधिर्मनुः ।\n\nरक्तचन्दनपुष्पाभ्यां पूजयित्वासनं सुधीः ।। २-२७ ।।\n\nविशेत् तत्रासने देवि ततः पूजनमारभेत् ।\n\nशिखाबन्धनमन्त्रेण वस्त्रग्रन्थिं च बन्धयेत् ।। २-२८ ।।\n\nपूर्वोक्तेनैव मन्त्रेण चित्तादीनां विशोधनम् ।\n\nकुर्यान्मन्त्रं महेशानि रक्तगन्धादिना शुभे ।। २-२९ ।।\n\nस्वर्णादिपात्रे संलिख्य तत्रार्णान् संलिखेत् सुधीः ।\n\nआःसुरेखे वज्ररेखे हू/ फट्स्वाहा नमः पदम् ।। २-३० ।।\n\nमन्त्रेणानेन देवेशि पद्ममष्टदलं लिखेत् ।\n\nतन्मन्त्रेणैव देवेशि वसुपत्रं मनोहरम् ।। २-३१ ।।\n\nपूर्वे त्रिकोणे देवेशि मायाबीजं लिखेच्छुभे ।\n\nयाम्ये वधूं लिखेच्चैव उत्तरे फंद्विठान्तकम् ।। २-३२ ।।\n\nपश्चिमे च महादेवि टंकारं विलिखेत् ततः ।\n\nतन्मध्ये परमेशानि लिखेत् कूर्चं समाहितः ।। २-३३ ।।\n\nअथवान्यप्रकारेण यन्त्रं शृणु गणेश्वरि ।\n\nविद्यार्थी प्राप्नुयाद्विद्यां सर्वशास्त्रविबोधिकाम् ।। २-३४ ।।\n\n(प्. १०) ज्ञानं तथा च ज्ञानार्थी मोक्षार्थी मोक्षमेव च ।\n\nसर्वार्थी प्राप्नुयात् सर्वं यन्त्रस्यास्य प्रसादतः ।। २-३५ ।।\n\nव्योमेन्द्वौरसनार्णकर्णिकमचां द्वन्द्वैः स्फुरत्केसरं\n\nवर्गोल्लासिवसुच्छदं वसुमतीगेहेन संवेष्टितम् ।\n\nताराधीश्वरवारिवर्णविलसद्दिक् कोण[वृत्तेन ख पाठः ।]संशोभितं \n\nयन्त्रं नीलतनोः परं निगदितं सर्वार्थसिद्धिप्रदम् ।। २-३६ ।।\n\nयन्त्रं निर्माय देवेशि पीठपूजां समाचरेत् ।\n\nगन्धर्वोक्तप्रकारेण पूजयेदावृतीस्ततः ।। २-३७ ।।\n\nयोनिमुद्रां ततो बद्ध्वा चक्रमध्ये प्रपूजयेत् ।\n\nपूर्वे गणपतिं चेष्ट्वा दक्षिणे वटुभैरवम् ।। २-३८ ।।\n\nक्षेत्रपालं पश्चिमे च योगिनीरुत्तरे यजेत् ।\n\nते सर्वे ध्रुवदीर्घाद्याः शक्तिबीजपुरःसराः ।। २-३९ ।।\n\nततोऽष्टदलमध्ये तु लक्ष्म्यादीश्च प्रपूजयेत् ।\n\nलक्ष्मीं सरस्वतीं चैव रतिं प्रीतिं तथा यजेत् ।। २-४० ।।\n\nकीर्तिं शक्तिं [कान्तिं शान्तिं ख पाठः ।] च पुष्टिं च तुष्टिं चैव \n\nप्रपूजयेत् ।\n\nदेव्या नीलसरस्वत्याः पीठशक्तय ईरिताः ।। २-४१ ।।\n\nप्रणवादिनमोन्तेन पूजयेद् यत्नतः सुधीः ।\n\nभूतशुद्धिं ततः कुर्यात् प्राणायामक्रमेण तु ।। २-४२ ।।\n\nभूतशुद्धिं विधायाथ शून्यं विश्वं विचिन्तयेत् ।\n\nनिर्लेपं निर्गुणं शुद्धं स्वात्मानं तारिणीमयम् ।। २-४३ ।।\n\nअन्तरिक्षे ततो ध्यायेत् आःकाराद्रक्तपङ्कजम् ।\n\nभूयस्तस्योपरि ध्यायेत् टांकाराच्छेतपङ्कजम् ।। २-४४ ।।\n\nतस्योपरि पुनर्ध्यायेत् हू/कारं नीलसन्निभम् ।\n\nततो हू/कारबीजात्तु कर्त्रिकां बीजभूषिताम् ।। २-४५ ।।\n\n(प्. ११) कर्त्रिकोपरिगं ध्यायेत् स्वात्मानं तारिणीमयम् ।\n\nप्रत्यालीढपदां घोरां मुण्डमालाविभूषिताम् ।। २-४६ ।।\n\nखर्वां लम्बोदरीं भीमां व्याघ्रचर्मावृतां कटौ ।\n\nनवयौवनसंपन्नां पञ्चमुद्राविभूषिताम् ।। २-४७ ।।\n\nसुमुखं चतुरस्रं च वृत्तं गोमुखमेव च ।\n\nयोनिमुद्रेति विख्याता मुद्राः पञ्च नमस्कृतौ ।। २-४८ ।।\n\nचतुर्भुजां ललज्जिह्वां महाभीमां वरप्रदाम् ।\n\nखड्गकर्त्रिसमायुक्तसव्येतरभुजद्वयाम् ।। २-४९ ।।\n\nकपालोत्पलसंयुक्तसव्यपाणियुगान्विताम् ।\n\nपिङ्गोग्रैकजटां ध्यायेन्मौलावक्षोभ्यभूषिताम् ।। २-५० ।।\n\n(नीलनागजटाजूटां श्वेताहिकृतकुण्डलाम् ।\n\nपीताहिकङ्कणोपेतां धूम्राहिबाहुभूषणाम् ।। २-५१ ।।\n\nश्यामनागोपवीतां च शुभ्राहिहारभूषणाम् ।\n\nश्वेतनागलसत्काञ्चीं पाटलाहिपदद्वयाम् ।। २-५२ ।।\n\nपार्श्वद्वये लम्बमाननीलेन्दीवरमालिकाम् ।\n\nप्रज्वलत्पितृभूमध्यस्थितां दंष्ट्राकरालिनीम् ।। २-५३ ।।\n\nशवकण्टपदद्वन्द्ववामदक्षपदद्वयाम् ।\n\nसावेशस्मेरवदनां भक्तानामभयप्रदाम् ।। २-५४ ।।)\n\nक्रमेणानेन देवेशि ध्यात्वा नीलां (सरस्वतीम्) ।\n\nआत्मानं तन्मयं ध्यायेद् भूतशुद्धिरितीरिता ।। २-५५ ।।\n\nअथार्घ्यस्थापनं वक्ष्ये येन सिद्धिर्भवेन्मनोः ।\n\nत्रिकोणं मण्डलं कृत्वा स्ववामे परमेश्वरि ।। २-५६ ।।\n\nतत्र त्रिपदिकां न्यस्य शङ्खं प्रक्षाल्य सुन्दरि ।\n\nभागत्रयेण देवेशि पूरयेज्जलमुत्तमम् ।। २-५७ ।।\n\n(प्. १२) कपालपात्रं संस्थाप्य रक्तगन्धादिकं ततः ।\n\nरक्तपुष्पं ततो दद्याद् देवता सुप्रसीदति ।। २-५८ ।।\n\nदशधा मूलविद्यां च जप्त्वा प्रोक्षणमाचरेत् ।\n\nप्राणायामं ततः कुर्यात् षडङ्गेन समन्वितम् ।। २-५९ ।।\n\nअक्षोभ्य ऋषिरेतस्या बृहती च्छन्द ईरितम् ।\n\nनीलासरस्वती देवी त्रैलोक्ये च सुगोपिता ।। २-६० ।।\n\nहूं बीजमस्त्रं शक्तिः स्याच्चतुर्वर्गफलप्रदम् ।\n\nमायाषड्दीर्घयुक्तेन षडङ्गन्यासमाचरेत् ।। २-६१ ।।\n\nएवं न्यासविधिं कृत्वा ताराषोढां समाचरेत् ।\n\nविद्यया पुटितं कृत्वा षोढा च मातृकां न्यसेत् ।। २-६२ ।।\n\nक्रमोत्क्रमाद् वरारोहे ताराषोढा प्रकीर्तिता ।\n\nयस्त्वेवं कुरुते मन्त्री स तु तारा प्रकीर्तितः ।। २-६३ ।।\n\nतस्य लोके गुरुर्नास्ति स गुरुः सर्वयोगिनाम् ।\n\nबीजान्ते चैकजटायै हृदयं परिकीर्तितम् ।। २-६४ ।।\n\nतारिण्यै शिरसे स्वाहा तद्वद्वज्रोदके शिखा ।\n\nउग्रजटे च कवचं महाप्रतिसरे तथा ।। २-६५ ।।\n\nपिङ्गोग्रैकजटे तद्वन्नेत्रास्त्रे परिकीर्तिते ।\n\nयथा काली तथा नीला तत्क्रमान्मातृकां न्यसेत् ।। २-६६ ।।\n\nदेवेशि भक्तिसुलभे परिवारसमन्विते ।\n\nयावत् त्वां पूजयिष्यामि तावत् त्वं सुस्थिरा भव ।। २-६७ ।।\n\nसर्वं मन्त्रमयं कृत्वा देवतायै निवेदयेत् ।\n\nउपचारैः षोडशभिः पूजयेद् गन्धपुष्पतः ।। २-६८ ।।\n\nपाद्यार्घ्याचमस्नानवसनाभरणानि च ।\n\nगन्धपुष्पधूपदीपनैवेद्याचमनं ततः ।। २-६९ ।।\n\n(प्. १३) ताम्बूलमर्चनास्तोत्रं तर्पणं च नमस्कृतम् ।\n\nप्रयोजयेदर्चनायामुपचारांस्तु षोडश ।। २-७० ।।\n\nगन्धादयो नैवेद्यान्ताः पूजा पञ्चोपचारिका ।\n\nपुष्पस्य नियमं देवि शृणुष्वैकमनाः प्रिये ।। २-७१ ।।\n\nकोकनदं च बन्धूकं कर्णिकाद्वयमेव च ।\n\nवकमन्दाररक्तानि करवीराणि शस्यते ।। २-७२ ।।\n\nमल्लिकात्रितयं जाती क्षौमपुष्पं जयन्तिका ।\n\nबिल्वपत्रं कुरुबकं मुनिपुष्पं च केसरम् ।। २-७३ ।।\n\nवासन्तीं चैव सौगन्धं काशपुष्पं मनोहरम् ।\n\nआमलकं च कादम्बं बकुलं मुथिकां तथा ।। २-७४ ।।\n\nबिल्वैर्मरुवकाद्यैश्च तुलसीवर्जितैः शुभैः ।\n\nओड्रपुष्पैर्विशेषेण वज्रपुष्पेण शोभितम् ।। २-७५ ।।\n\nसर्वं पुष्पं प्रदद्याच्च भक्तियुक्तेन चेतसा ।\n\nजपापुष्पं महेशानि दद्याद् देव्यै विशेषतः ।। २-७६ ।।\n\nपद्मं प्रियतरं देव्याः शेफाली बकुलं तथा ।\n\nरक्तोत्पलेन देवेशि पूजयेत् परमां शिवाम् ।। २-७७ ।।\n\nलक्षवर्षसहस्राणां पूजायाः फलमाप्नुयात् ।\n\nशिरीषं परमं देव्याः प्रीतिदं तगरं तथा ।। २-७८ ।।\n\nस्थलपद्मं सुष्ठुतरं लक्षसंख्याक्रमेण च ।\n\nयदि दयान्महेशानि सर्वसिद्धिः सुरेश्वरि ।। २-७९ ।।\n\nतदैव मन्त्रसिद्धिः स्यान्नात्र कार्या विचारणा ।\n\nविजातीं तुलसीं रम्यां तस्याः प्रीतिकरीं पराम् ।। २-८० ।।\n\nकाञ्चनं रक्तवर्णं च अतिप्रियतरं महत् ।\n\nभक्तियुक्तो महेशानि सर्वं पुष्पं निवेदयेत् ।। २-८१ ।।\n\n(प्. १४) नैवेद्यं परमं रम्यं सुस्वादु सुमनोहरम् ।\n\nदद्याच्चैवं महादेव्यै भक्तियुक्तेन चेतसा ।। २-८२ ।।\n\nमधुपर्कं विशेषेण देवीप्रीतिकरं परम् ।\n\nसंदेशमुष्णं दद्याच्च लड्डुकादिसमन्वितम् ।। २-८३ ।।\n\nपायसं कृसरं दद्याच्छर्करागुडसंयुतम् ।\n\nआज्यं दधि मधून्मिश्रं तथान्नानि निवेदयेत् ।। २-८४ ।।\n\nशालमत्स्यं च पाठीनं गोधिकामांसमुत्तमम् ।\n\nअन्नं च मधुना मिश्रं यत्नाद् दद्याच्च मन्त्रवित् ।। २-८५ ।।\n\nछागमांसं तथा देवि रोहितं मत्स्यभर्जितम् ।\n\nयोनिमुद्रां प्रदर्श्याथ आज्ञां प्राप्य यथाविधि ।। २-८६ ।।\n\nमातर्देवि महामाये बन्धमोक्षप्रवर्तिनि ।\n\nआज्ञापय महादेवि गुरुत्रयमनुत्तमम् ।। २-८७ ।।\n\nपूजयामि महामाये सर्वसारस्वतप्रदम् ।\n\nउवाच सादरं देवी भगवन्तमधोक्षजम् ।। २-८८ ।।\n\nगुरुत्रयं महादेव श्रोतुमिच्छामि यत्नतः ।\n\nश्रीभैरव उवाच ।\n\nअज्ञात्वा गुरुदेवं च नष्टमार्गो भविष्यति ।। २-८९ ।।\n\nनष्टमार्गे मन्त्रविद्ये न तादृक् सिद्धिगोचरे ।\n\nगुरूणां शिष्यभूतानां नास्ति चेत् सन्ततिक्रमः ।। २-९० ।।\n\nतन्मन्त्राश्च विद्याश्च निष्फला नात्र संशयः ।\n\nअज्ञात्वा गुरुवंश्यानां शिष्यश्च नष्टसन्ततिः ।। २-९१ ।।\n\nस्ववंशादधिकं ज्ञेयं गुरुवंशं शुभावहम् ।\n\nसिद्धौघा गुरवो देवि दिव्यौघा गुरवस्तथा ।। २-९२ ।।\n\nऊर्ध्वकेशो व्योमकेशो नीलकण्ठो वृषध्वजः ।\n\nपरापरगुरूणां च निर्णयं शृणु भैरवि ।। २-९३ ।।\n\n(प्. १५) आदौ सर्वत्र देवेशि मन्त्रदः परमो गुरुः ।\n\nसर्वतन्त्रेषु मन्त्रेषु स्वयं प्रकृतिरूपिणी ।। २-९४ ।।\n\nपूर्वाद्यष्टदले चैव परिवारान् प्रपूजयेत् ।\n\nवैरोचनादीन् देवेशि पूजयेत् परमेश्वरि ।। २-९५ ।।\n\nप्रणवं पूर्वमुच्चार्य तन्नाम तदनन्तरम् ।\n\nवज्रपुष्पं प्रतीच्छेति हुं फट् स्वाहावधिर्मनुः ।। २-९६ ।।\n\nअनेन मनुना देवि परिवारान् प्रपूजयेत् ।\n\nद्वार्षु पूर्वादितस्तद्वत् पद्मान्तकयमान्तकौ ।। २-९७ ।।\n\nविघान्तकमथाभ्यर्च्य पूजयेन्नरकान्तकम् ।\n\nनाजपात् सिध्यते मन्त्रो नाहुतश्च फलप्रदः ।। २-९८ ।।\n\nइष्टश्च यच्छते कामांस्तस्मात् त्रितयमाचरेत् ।\n\nनित्यहोमं प्रवक्ष्यामि सर्वार्थं येन सिध्यति ।। २-९९ ।।\n\nसपर्यां सम्यगापाद्य बलेः पूर्वं [पूर्णं ख पाठः ।] चरेद्विधिम् ।\n\nततो जपं तर्पणं च चरन् साधकसत्तमः ।। २-१०० ।।\n\nबलिवश्यादिकं चैव ब्राह्मणश्च समाचरेत् ।\n\nविधिवदग्निमानीय क्रव्यादेभ्यो नम इति ।। २-१०१ ।।\n\nमूलमन्त्रं समुच्चार्य कुण्डे वा स्थण्डिलेऽपि वा ।\n\nभूमौ वा संस्तरेद् वह्निं व्याहृतित्रितयेन च ।। २-१०२ ।।\n\nस्वाहान्तेन त्रिधा हुत्वा षडङ्गहवनं तथा ।\n\nततो देवीं समावाह्य मूलेन षोडशाहुतिम् ।। २-१०३ ।।\n\nहुत्वा स्तुत्वा [जप्त्वा ख पाठ ।] नमस्कृत्य विसृजेदिन्दुमण्डले ।\n\nबलिं दद्याद् विधानेन छागादिं सुसमाहितः ।। २-१०४ ।।\n\nप्रणवं पूर्वमुच्चर्य मायाबीजं ततः परम् ।\n\nएकजटे पदं पश्चान्महायक्षाधिपे ततः ।। २-१०५ ।।\n\n(प्. १६) बलिं गृह्णपदद्वन्द्वं गृह्णापयपदद्वयम् ।\n\nमम शान्तिं कुरुकुरु परविद्यां पदं ततः ।। २-१०६ ।।\n\nआकृष्य च पदद्वन्द्वं त्रुटद्वन्द्वं ततः परम् ।\n\nछिन्धिद्वन्द्वं महेशानि सर्वपदमनन्तरम् ।। २-१०७ ।।\n\nजगत् पदं महेशानि वशमानय तत् परम् ।\n\nअनेन मनुना देवि बलिं दत्त्वा जपं चरेत् ।। २-१०८ ।।\n\nसहस्रं प्रजपेन्मन्त्रं शतं वापि महेश्वरि ।\n\nविंशत्या वा जपेन्मन्त्रं ततो न्यूनं नचाचरेत् ।। २-१०९ ।।\n\nहृदा सरस्वति यावद् विद्याया व्याप्तिरुच्यते ।\n\nमन्त्रध्यानं प्रवक्ष्यामि जपात् स(अ)र्वज्यदायकम् ।। २-११० ।।\n\nमन्त्रध्यानान्महेशानि शुध्यते ब्रह्महा यतः ।\n\nमूलचक्रे तु हृल्लेखां सुर्यकोटिसमप्रभाम् ।। २-१११ ।।\n\nस्वाधिष्ठाने पीतवर्णं द्वितीयार्णं विभावयेत् ।\n\nनाभौ जीमूतसंकाशं कूर्चबीजं महाप्रभम् ।। २-११२ ।।\n\nअस्त्रबीजं हृदि ध्यायेत् कालाग्निसदृशप्रभम् ।\n\nमूलादिब्रह्मरन्ध्रान्तं सर्वां विद्यां विभावयेत् ।। २-११३ ।।\n\nसूर्यकोटिप्रतीकाशां योगिभिर्दृष्टपूर्विकाम् ।\n\n(अथवा पूर्णचन्द्राभं कूर्चं मूर्ध्नि सुधाप्लुतम् ।। २-११४ ।।\n\nअथवा सर्वां विद्यां तां जिह्वायां दीपरूपिणीम् ।\n\nतत्प्रभापटलव्याप्तां जिह्वामपि विचिन्तयेत् ।। २-११५ ।।\n\nजिह्वायां न्यसनाद् देवि मूकोऽपि सुकविर्भवेत् ।)\n\nगुह्यातिगुह्यगोप्त्री त्वं गृहाणास्मत्कृतं जपम् ।। २-११६ ।।\n\nसिद्धिर्भवतु मे देवि त्वत्प्रसादान्महेश्वरि ।\n\nएतत् पूजाक्रमं रात्रौ यदि कुर्यात् परात्मिके ।। २-११७ ।।\n\n(प्. १७) त(दे?दै)व सिद्धिमाप्नोति सत्यं सत्यं सुनिश्चितम् ।\n\nस्तुतिं कुर्यान्महेशानि देव्यग्रे शुद्धमानसः ।। २-११८ ।।\n\nघोररूपे महारावे सर्वशत्रुवशङ्करि [क्षयङ्करि पाठः ।] ।\n\nभक्तेभ्यो वरदे देवि त्राहि मां शरणागतम् ।। २-११९ ।।\n\nसुरासुरार्चिते देवि सिद्धगन्धर्वसेविते ।\n\nजाड्यपापहरे देवि त्राहि मां शरणागतम् ।। २-१२० ।।\n\nजटाजूटसमायुक्ते लोलजिह्वानुकारिणि ।\n\nद्रुतबुद्धिकरे देवि त्राहि मां शरणागतम् ।। २-१२१ ।।\n\nसौम्यरूपे घोररूपे [क्रोध पाठः ।] चण्डरूपे नमोऽस्तु ते ।\n\n[सृष्टि ख पाठः ।]दृष्टिरूपे नमस्तुभ्यं त्राहि मां शरणागतम् ।। २-१२२ \n\n।।\n\nजडानां जडतां [जडतां भजतां ख पाठः ।] हंसि भक्तानां \n\nभक्तवत्सले ।\n\nमूढतां हर मे देवि त्राहि मां शरणागतम् ।। २-१२३ ।।\n\nहूं हूंकारमये देवि बलिहोमप्रिये नमः ।\n\nउग्रतारे नमस्तुभ्यं त्राहि मां शरणागतम् ।। २-१२४ ।।\n\nबुद्धिं देहि यशो देहि कवित्वं देहि देहि मे ।\n\nकुबुद्धिं [मूढत्वं ख पाठः ।] हर मे देवि त्राहि मां शरणागतम् ।। \n\n२-१२५ ।।\n\nइन्द्रादि(दिवि?देव) सद्वृन्दवन्दिते करुणामयि ।\n\nतारे ताराधिनाथास्ये त्राहि मां शरणागतम् ।। २-१२६ ।।\n\nअष्टम्यां च चतुर्दश्यां नवम्यां चैकचेत(सः?सा) [यः पठेन्नरः \n\nपाठः ।] ।\n\nषण्मासैः सिद्धिमाप्नोति नात्र कार्या विचारणा ।। २-१२७ ।।\n\nमोक्षार्थी लभते मोक्षं धनार्थी धनमाप्नुयात् ।\n\nविद्यार्थी लभते विद्यां तर्कव्याकरणादिकाम् ।। २-१२८ ।।\n\n(प्. १८ ) इदं स्तोत्रं पठेद्यस्तु स(ततं?धनं) लभते नरः ।\n\nतस्य शत्रुः क्षयं याति महाप्रज्ञा च जायते ।। २-१२९ ।।\n\nपीडायां वापि संग्रामे जप्ये दाने [महोत्पाते ख पाठः ।] तथा भये ।\n\nय इदं पठति स्तोत्रं शुभं तस्य न संशयः ।। २-१३० ।।\n\nस्तोत्रेणानेन देवेशि स्तुत्वा देवीं सुरेश्वरीम् ।\n\nसर्वकाममवाप्नोति सर्वविद्यानिधिर्भवेत् ।। २-१३१ ।।\n\nइति ते कथितं दिव्यं स्तोत्रं सारस्वतप्रदम् ।\n\nअस्मात्परतरं स्तोत्रं नास्ति तन्त्रे महेश्वरि ।। २-१३२ ।।\n\nएवं स्तुत्वा महादेवीं दण्डवत् प्रणिपत्य च ।\n\nआत्मानं च समर्प्याथ योनिमुद्रां प्रदर्शयेत् ।। २-१३३ ।।\n\nअथ वक्ष्ये महेशानि ताराष्टकमिमं परम् ।\n\nपठनाद्य?स्य देवेशि शिवत्वं गतवान् (प्रिये?अहम्) ।। २-१३४ ।।\n\nशत्कृ (ता?त्वः) प्रपठनाच्छत्रुनाशो भवेद् ध्रुवम् ।\n\nअष्टाविंशतिपाठाच्च राजा च दासतामियात् ।। २-१३५ ।।\n\nअष्टवारं प्रपठनात् सर्वसिद्धिश्वरो भवेत् ।\n\nस्तवं शृणु वरारोहे येन राजा भविष्यति ।। २-१३६ ।।\n\nमातर्नीलसरस्वति प्रणमतां सौभाग्यसंपत्प्रदे \n\nप्रत्यालीढपदस्थिते शिवहृदि स्मेराननाम्भोरुहे ।\n\nफुल्लेन्दीवरलोचनत्रययुते क(र्तृं?त्रीं) कपालोत्पले \n\nखड्गं चादधती त्वमेव शरणं त्वामीश्वरीमाश्रये ।। २-१३७ ।।\n\nवाचामीश्वरि भक्तकल्पलतिके सर्वार्थसिद्धिश्वरि [सिद्धिप्रदे इति \n\nपाठान्तरम्।]\n\nगद्यप्राकृतपद्यजाति[जातरचना सर्वत्र ख पाठः] \n\nरचनासर्वार्थसिद्धिप्रदे ।\n\n(प्. १९) नीलेन्दीवरलोचनत्रययुते कारुण्यवारां निधे \n\nसौभाग्यामृतवर्षणेन कृपया सिञ्च त्वमस्मादृशम् ।। २-१३८ ।।\n\nखर्वे [सर्वे पाठः ।] गर्वसमूहपूरिततनो सर्पादिवेशोज्वले\n\nव्याघ्रत्वक् परिवीतसुन्दरकटीव्याधूतघण्टाङ्किते ।\n\nसद्यः कृत्तगलद्रजः परिमिलन्मुण्डद्वयीमूर्धज-\n\nग्रन्थिश्रेणिनृमुण्डदामललिते भीमे भयं नाशय ।। २-१३९ ।।\n\nमायानङ्गविकाररूपललना बिन्द्वर्धचन्द्रात्मिके\n\nहूंफट्कारमयि त्वमेव शरणं मन्त्रात्मिके मादृशः ।\n\nमूर्तिस्ते जननि त्रिधामघटिता स्थूलातिसूक्ष्मा परा\n\nवेदानां नहि गोचरा कथमपि प्राप्तां तु तामाश्रये ।। २-१४० ।।\n\nत्वत्पादाम्बुजसेवया सुकृतिनो गच्छन्ति सायुज्यतां \n\nतस्य श्रीपरमेश्वरि [स्त्रीपरमेश्वरी पाठः ।] \n\nत्रिनयनब्रह्मादिसाम्यात्मनः ।\n\nसंसाराम्बुधिमज्जनेऽपटुतनून् देवेन्द्रमुख्यान् सुरान्\n\nमातस्त्वत्पदसेवने हि विमुखः [खो यो पाठः ।] किं मन्दधीः सेवते ।। २-१४१ \n\n।।\n\nमातस्त्वत्पदपङ्कजद्वयरजोमुद्राङ्ककोटीरिण- [ङ्ग पाठः ।] \n\nस्ते देवा जयसंगरे विजयिनो निःशङ्कमङ्के गताः ।\n\nदेवोऽहं भुवने न मे सम इति स्पर्धां वहन्तः परे \n\nतत्तुल्यां नियतं यथासु[शुचिरवी पाठः ।]भिरमी नाशं व्रजन्ति स्वयम् ।। \n\n२-१४२ ।।\n\nत्वन्नामस्मरणापलायनपरा द्रष्टुं च शक्ता न ते\n\nभूतप्रेतपिशाचराक्षसगणा यक्षाश्च नागाधिपाः ।\n\nदैत्या दानवपुङ्गवाश्च खचरा व्याघ्रादिका जन्तवो \n\nडाकिन्यः कुपितोऽन्तकश्च मनुजे मातः क्षणं भूतले ।। २-१४३ ।।\n\n(प्. २०) लक्ष्मीः सिद्धिगणश्च वादकमुखस्तम्भस्तथा वारिणः [वैरिणः ख \n\nफाठः ।] \n\nस्तम्भश्चापि रणाङ्गने गजघटास्तंभस्तथा मोहनम् ।\n\nमातस्त्वत्पदसेवया खलु नृणां सिध्यन्ति ते ते गुणाः \n\nकान्तिः कान्तमनोभवस्य भवति क्षुद्रोऽपि वाचस्पतिः ।। २-१४४ ।।\n\nताराष्टकमिदं पुण्यं [रम्यं ख पाठः ।] भक्तिमान् यः पठेन्नरः ।\n\nप्रातर्मध्याह्नकाले च सायाह्ने नियतः शुचिः ।। २-१४५ ।।\n\nलभते कवितां दिव्यां सर्वशास्त्रार्थविद्भवेत् ।\n\nलक्ष्मीमनश्वरां प्राप्य भुक्त्वा भोगान् यथेप्सितान् ।। २-१४६ ।।\n\nकीर्तिं कान्तिं च नैरुज्यं सर्वेषां प्रियतां व्रजेत् ।\n\nविख्या(तं?तिं) चापि लोकेषु प्राप्यान्ते मोक्षमाप्नुयात् ।। २-१४७ ।।\n\nअनेन स्तवराजेन स्तुत्वा देवीं सरस्वतीम् ।\n\nइहैव सर्वकामान् वै भुक्त्वा मोक्षमवाप्नुयात् ।। २-१४८ ।।\n\nअस्मात् परतरं नास्ति स्तवेषु सुरवन्दिते ।\n\nकलौ तु सर्वयत्नेन सर्वं त्यक्त्वा स्तवं पठेत् ।। २-१४९ ।।\n\nअष्टाङ्गं प्रणिपत्यादौ भवेत् साक्षात् सदाशिवः ।\n\nपद्भ्यां कराभ्यां जानुभ्यामुरसा शिरसा दृशा ।। २-१५० ।।\n\nमनसा वचसा चेति प्रणामोऽष्टाङ्ग ईरितः ।\n\nत्रिकोणाकारिका चैव तारायाः परिकीर्तिता ।। २-१५१ ।।\n\nएवं नतिं पुरस्कृत्य सुगन्धिं लेपयेत् ततः ।\n\nसुषुम्नामार्गकेणैव क्षमस्वेति हृदा नयेत् ।। २-१५२ ।।\n\nप्राणायामं पुनः कृत्वा स्वमात्मानं विभावयेत् ।\n\nपुष्पग्रहणमन्त्रं च शृणुष्वैकमनाः प्रिये ।। २-१५३ ।।\n\nवाग्भवं प्रथमं दद्यान्निर्माल्यपदमन्तरम् ।\n\nवासिन्यै च पदस्यान्ते नम उच्चार्य पूजयेत् ।। २-१५४ ।।\n\n(प्. २१) चर्व्यलेह्यान्नपानादि ताम्बूलस्रग्विलेपनम् ।\n\nनिर्माल्यभोजनं तुभ्यं ददामि श्रीशिवाज्ञया ।। २-१५५ ।।\n\nशिरोलग्नं ततः कृत्वा निर्माल्यं शिष्टमेव च ।\n\nविप्राय दद्यान्नैवेद्यं कुमारिभ्यस्तथैव च ।\n\nकिञ्चित् स्वयं च स्वीकृत्य विहरेत् सर्वदा भुवि ।। २-१५६ ।।\n\nइति श्रीबृहन्नीलतन्त्रे भैरवभैरवीसंवादे \n\n(षोडशोपचारपूजास्तोत्रादिनिरूपणं) द्वितीयः पटलः ।। २ ।।\n\nअथ\n\nतृतीयः पटलः ।\n\nश्रीदेव्युवाच ।\n\nदेवदेव महादेव अनाथानां दयाकर ।\n\nदीक्षाविधिं महादेव कथयस्व समासतः ।। ३-१ ।।\n\nश्रीभैरव उवाच ।\n\nशृणु सुन्दरि सर्वेशि कथ्यमानं मयानघे ।\n\nतया विना महादेवि ह्यधिकारो न कर्मणि ।। ३-२ ।।\n\nसर्वाश्रमेषु भूतेषु सर्वदेवेषु सुव्रते ।\n\nदीक्षां विना महादेवि सर्वं तस्य वृथा भवेत् ।। ३-३ ।।\n\nतस्मात् सर्वप्रयत्नेन गुरुणा दीक्षितो भवेत् ।\n\nदीक्षामूलं जगत्सर्वं [जपं सर्वं ख पाठः ।] दीक्षामूलं परं \n\nतपः ।। ३-४ ।।\n\n(प्. २२) दीक्षामू(लं?ला) परा सिद्धिस्तस्माद् दीक्षां समाचरेत् ।\n\nदीक्षाहीनो महादेवि रौरवं नरकं व्रजेत् ।। ३-५ ।।\n\nअदीक्षिताद्यदि शुभे किञ्चिदादाय भोजयेत् ।\n\nवृथा पानं भवेत् सर्वं तस्मात् सर्वं विवर्जयेत् ।। ३-६ ।।\n\nअदीक्षितकुलासङ्गात् सिद्धिहानिः प्रजायते ।\n\nअन्नं विष्टासमं तेषां तोयं मूत्रसमं स्मृतम् ।। ३-७ ।।\n\nतस्मात् सर्वप्रयत्नेन सद्गुरोर्दीक्षितो भवेत् ।\n\nसद्गुरोराहितदीक्षः सर्वकर्माणि कारयेत् ।। ३-८ ।।\n\nगुरुं विना महादेवि वृथा दीक्षा च जायते ।\n\nकल्पे दृष्ट्वा तु मन्त्रं वै यो गृह्णाति नराधमः ।। ३-९ ।।\n\nमन्वन्तरसहस्रेषु निष्कृ(ते?ति)र्नैव जायते ।\n\nगुरोर्मुखान्महाविद्या सर्वपापप्रणाशिनी ।। ३-१० ।।\n\nसद्गुरुं त्वं महादेवि कथ्यमानं मया शृणु ।\n\nबहिरिन्द्रियहर्ता च गुरुः सर्वत्र दुर्लभः ।। ३-११ ।।\n\nअन्तरिन्दियहर्ता च गुरुः सर्वत्र शोभनः ।\n\nअनिन्दितवेशधारी कपटेन विनाकृतः ।। ३-१२ ।।\n\nआचारवान् महाविद्याराधनेषु च तत्परः ।\n\nतत्कल्पाचारशक्तश्च गुरुरित्यभिधीयते ।। ३-१३ ।।\n\nकौलज्ञानी महायोगी गुरुरेव च दैवतम् ।\n\nकूलीनः सर्वमन्त्राणां दाता सर्वेषु सुन्दरि ।। ३-१४ ।।\n\nदीक्षा(भ्र?प्र)भुः स एवात्मा नापरो वेदपारगः ।\n\nउत्पादकब्रह्मदात्रोगरीयान् कौलनायकः ।। ३-१५ ।।\n\nतस्मान्मन्येत सततं पितुरप्यधिको गुरुः ।\n\nध्यान[धर्म क पाठः ।]मूलं गुरोर्मूर्तिः पूजामूलं गुरोः क्रिया ।। ३-\n\n१६ ।।\n\n(प्. २३) (मूलंमन्त्रं?मन्त्रमूलं) गुरोर्वाक्यं तस्मादादौ गुरुं यजेत् ।\n\nशिवोऽपि परविद्यानामुपदेष्टा न संशयः ।। ३-१७ ।।\n\nवैष्णवस्तन्मतस्थानां सौरः सौरविदां सताम् ।\n\nगाणपत्यस्तु देवेशि गणदीक्षाप्रवर्तकः ।। ३-१८ ।।\n\nशैवः शाक्तस्तु सर्वत्र दीक्षास्वामी न संशयः ।\n\nतस्मात् सर्वप्रयत्नेन कुलीनं गुरुमाश्रयेत् ।। ३-१९ ।।\n\nएकद्वित्रिचतुष्पञ्चवर्षाण्यालोक्य योग्यताम् ।\n\nयोग्यं परीक्षयेच्छिष्यमन्यथा दुःखमाप्नुयात् ।। ३-२० ।।\n\nवृद्धिश्राद्धं ततः कृत्वा ब्राह्मणान् परितोष्य च ।\n\nगृह्णीयाच्च ततो दीक्षां नान्यथा फलमाप्नुयात् ।। ३-२१ ।।\n\nचैत्रादीनां फलं ज्ञेयं मलमासं विवर्जयेत् ।\n\nविषुवेऽप्ययनद्वन्द्वे संक्रान्त्यां मदनोत्सवे ।। ३-२२ ।।\n\nदीक्षा कार्या प्रयत्नेन पवित्रे गुरुपर्वणि ।\n\nषष्ठी भाद्रपदे मासि (त्रये?इषे) कृष्णचतुर्दशी ।। ३-२३ ।।\n\nकार्तिके नवमी शुक्ला मार्गे शुक्लतृतीयिका ।\n\nपौषे च नवमी शुक्ला माघे वरचतुर्थिका ।। ३-२४ ।।\n\nफाल्गुने नवमी शुक्ला चैत्रे कामत्रयोदशी ।\n\nवैशाखे चाक्षया शस्ता ज्यैष्ठे दशहरा तिथिः ।। ३-२५ ।।\n\nआषाढे पञ्चमी शुक्ला श्रावणे कृष्णपञ्चमी ।\n\nएतानि देवपर्वाणि तीर्थकोटिफलं लभेत् ।। ३-२६ ।।\n\nनिन्दितेष्वपि कालेषु दीक्षोक्ता ग्रहणे शुभा ।\n\nसूर्यग्रहणकालस्य समानो नास्ति भूतले ।। ३-२७ ।।\n\nपञ्चाङ्गशुद्धे दिवसे शोभने शशितारयोः ।\n\nगुरुशुक्रोदये चैव शस्यते मन्त्रसंस्क्रिया ।। ३-२८ ।।\n\n(प्. २४) स्थानं शृणु वरारोहे येन सिध्येन्न संशयः ।\n\nगोष्ठे शिवालये पुण्ये श्मशाने च नदीतटे ।। ३-२९ ।।\n\nशून्ये च ग्रहणे पुण्ये गिरौ च सिद्धिलिप्सुकः ।\n\nजानीयाच्छोभनं कालं मन्त्रस्य ग्रहणं प्रति ।। ३-३० ।।\n\nरोहिणी श्रवणार्द्रा च धनिष्ठा चोत्तरात्रयम् ।\n\nपुष्या शतभि(षा?षक्) चैव दीक्षानक्षत्रमुच्यते ।। ३-३१ ।।\n\nक्रमं प्रवर्त्य विधिवत् पूजाहोमौ विधाय च ।\n\nविद्यां तां कथयेत् सम्यग् जीवकर्णे च तत्त्ववित् ।। ३-३२ ।।\n\nअज्ञात्वा कुल्लुकां देवीमनत्वा गुरुपादुकाम् ।\n\nअदत्त्वा दक्षिणां सम्यगकृत्वा कुलपुजनम् ।। ३-३३ ।।\n\nयोऽस्मिंस्तन्त्रे प्रवर्तेत न तं पीडयसे ध्रुवम् ।\n\nइषे मासि विशेषेण धर्मकामार्थसिद्धये ।। ३-३४ ।।\n\nनात्र कालविचारादि न च नक्षत्रशोधनम् ।\n\nअष्टोत्तरशतं होमं बिल्वपत्रेण कारयेत् ।। ३-३५ ।।\n\nअष्टावष्टादश कुर्यादष्टाविंशतिमेव च ।\n\nपायसं कृसरं दद्याद् गोधामांसमनुत्तमम् ।। ३-३६ ।।\n\nरम्भापुष्पं शालमत्स्यं जुहुयाच्च प्रयत्नतः ।\n\nयवक्षीरं ततो दद्याच्छाल्यन्नं मधुना युतम् ।। ३-३७ ।।\n\nनारिकेलफलं दद्यात् स्वर्णाद्याभरणं तथा ।\n\nगोभूहिरण्यवस्त्राद्यैस्तोषयेद् गुरुमात्मनः ।। ३-३८ ।।\n\nदक्षिणा च विशेषेण दातव्येति महेश्वरि ।\n\nगुरवे दक्षिणां दद्यात् प्रत्यक्षाय शिवात्मने ।। ३-३९ ।।\n\nन चेत् संचारिणी शक्तिः कथमस्य भविष्यति ।\n\nसर्वस्वं दक्षिणां दद्याद् धेनुं दद्यात् पयस्विनीम् ।। ३-४० ।।\n\n(प्. २५) यदा ददाति संतुष्टः प्रसन्नवदनो मनुम् ।\n\nआसनं गुरवे दद्याद्रक्तकम्बलसंयुतम् ।। ३-४१ ।।\n\nहाराद्याभरणं दद्याद् गां च दद्यात् पयस्विनीम् ।\n\nभूमिं वृत्तिकरीं दद्यात् पुत्रपौत्रानु(षा?या)यिनीम् ।। ३-४२ ।।\n\nगुरवे दक्षिणां दद्यात् सुवर्णं वाससा युतम् ।\n\nगुरुसंतोषमात्रेण सिद्धिर्भवति शाश्वती ।। ३-४३ ।।\n\nअन्यथा नैव सिद्धिः स्यादभिचाराय कल्पते ।\n\nविप्रेभ्यो भोजनं दद्याद् बहुमानपुरःसरम् ।। ३-४४ ।।\n\nसुवासिनीं कुमारीं च भोजयेन्मिष्टभोजनैः ।\n\nतस्य च्छायानुसारी स्यान्निकटे त्रिदिनं वसेत् ।। ३-४५ ।।\n\nपश्चात् संचारिणी शक्तिर्गुरुमेति न संशयः ।\n\nगुरोः परतरं नास्ति त्रैलोक्ये च विशेषतः ।। ३-४६ ।।\n\nगुरुणा परमेशानि देवतैक्यं विभावयेत् ।\n\nमहादेवो गुरुः साक्षाच्छ्रिगुरुः सर्वदेवताः ।। ३-४७ ।।\n\nगुरोश्च संनिधाने तु नान्यदेवं प्रपूजयेत् ।\n\nसंनिधौ च गुरुं चैव पूजयेत् परमेश्वरि ।। ३-४८ ।।\n\nगुरुपूजाफलं देवि यथावत् कथयामि ते ।\n\nगुरुपूजाविधानं च कथयामि वरानने ।। ३-४९ ।।\n\nआदौ भद्रासनं दद्यात् पाद्यं दद्यात्ततः परम् ।\n\nअर्घ्यं दद्याद् विशेषेण तथा चाचमनीयकम् ।। ३-५० ।।\n\nधूपं च गुग्गुलं दद्याद् दीपं दद्यात् सुशोभनम् ।\n\nचर्व्यं चोष्यं तथा लेह्यं पेयं दद्यान्मनोहरम् ।। ३-५१ ।।\n\nनानाविधं फलं दद्यान्नानारससमन्वितम् ।\n\nभक्ष्यं भोज्यं विशेषेण दद्याच्चैव वरानने ।। ३-५२ ।।\n\n(प्. २६) पुष्पाणामञ्जलिं दद्याच्चन्दनेन समन्वितम् ।\n\nशययां दद्यान्महेशानि विचित्रां सर्वमोहिनीम् ।। ३-५३ ।।\n\nखट्वां दद्यान्महेशानि विचित्राम्बरधारिणीम् ।\n\nपादसेवां गुरोः कुर्यादतियत्नेन सुन्दरि ।। ३-५४ ।।\n\nगुरुवद् गुरुपुत्रेषु गुरुवत् तत्सुतादिषु ।\n\nगुरुपत्नीं विशेषेण पूजयेत् सर्वभोजनैः ।। ३-५५ ।।\n\nगुरुपत्नी च युवती नाभिवाद्या च पादयोः ।\n\nपूर्णविंशतिवर्षेण गुणदोषौ विजानता ।\n\nअत एव महेशानि न कुर्यात् पादसेवनम् ।। ३-५६ ।।\n\nइति श्रीबृहन्नीलतन्त्रे भैरवभैरवीसंवादे (दीक्षाविधिनिरूपणं) तृतीयः \n\nपटलः ।। ३ ।।\n\nअथ\n\nचतुर्थः पटलः ।\n\nअथ वक्ष्ये महेशानि पुरश्चर्याविधिं शिवे ।\n\nअकृत्वा तु पुरश्चर्यां मन्त्रं जपति नित्यशः ।। ४-१ ।।\n\nकल्पकोटिजपेनापि तस्य सिद्धिर्न जायते ।\n\nजीवहीनो यथा देही(हः) सर्वकर्मसु न क्षमः ।। ४-२ ।।\n\nपुरश्चरणहीनोऽपि तथा मन्त्रः प्रकीर्तितः ।\n\nजपहोमौ तर्पणं चाभिषेको द्विजभोजनम् ।। ४-३ ।।\n\nपञ्च कृत्यानि लोकेऽस्मिन् पुरश्चरणमुच्यते ।\n\nयद्यत्संख्यं विहीयेत तत्संख्याद्विगुणं जपः ।। ४-४ ।।\n\n(प्. २७) कार्यो देवि वरारोहे सर्वेषां च विधिः स्मृतः ।\n\nतदन्ते महतीं पूजां कुर्यात् साधकसत्तमः ।। ४-५ ।।\n\nअपूर्वां च कुमारीं च भूषणैः परितोषयेत् ।\n\nमन्त्राणां कीलकं कुर्यान्मन्त्रार्चनपुरस्क्रियाम् ।। ४-६ ।।\n\nऋष्यादीनां महेशानि न्यासं कुर्यान्महेश्वरि ।\n\nशृणु वक्ष्यामि देवेशि कालीतन्त्रमनोः क्रमम् ।। ४-७ ।।\n\nबिन्दुः श्रोत्रं नाद आस्यं ककारं हृदयं ततः ।\n\nवह्निं नेत्रं कीलकं तु दीर्घाकारं प्रियंवदे ।। ४-८ ।।\n\nतारकं तारिनीतन्त्रे हृदयं विद्धि पार्वति ।\n\nहकारं विद्धि सर्वत्र शक्तिपक्षे सुरेश्वरि ।। ४-९ ।।\n\nएवं कृत्वा हविष्याशी जपेल्लक्षमनन्यधीः ।\n\nततः प्रयोगं सर्वेषां वश्यादीनां च कारयेत् ।। ४-१० ।।\n\nस्वेच्छाचारपरो मन्त्री पुरश्चरणसिद्धये ।\n\nरहस्यमालामाधाय लक्षमेकं सदा जपेत् ।। ४-११ ।।\n\nएवं कृते महेशानि सिद्धमन्त्रो भविष्यति ।\n\nलभते श्रीमतीं वाणीं मन्त्रस्य लक्षजापतः ।। ४-१२ ।।\n\nभावानवहितानां च क्षुद्राणां क्षुद्रचेतसाम् ।\n\nचतुर्गुणो जपः प्रोक्तः सिद्धये नान्यथा भवेत् ।। ४-१३ ।।\n\nमहाचीनक्रमाशक्ता ब्राह्मणा अपि मोहने ।\n\nचतुर्गुणविधानेन कुर्वन्ति जपमुत्तमम् ।। ४-१४ ।।\n\nजडो वा यदि मूकः स्याद् भावनावशतत्परः ।\n\nरहस्यमार्गे निरताः सर्वे वर्णा द्विजातयः ।। ४-१५ ।।\n\nतदनुष्ठानविरताः सर्वे वर्णाः पृथक् पृथक् ।\n\nविशेषतः कलियुगे मत्प्रसादाद् भविष्यति ।। ४-१६ ।।\n\n(प्. २८) अस्मात् परतरो नास्ति सिद्धिमन्त्रो गणेश्वरि ।\n\nनक्तंभोजी हविष्यान्नो जपेद् विद्यां दिवा शुचिः ।। ४-१७ ।।\n\nतत्कृत्वा सिद्धिमाप्नोति जपेच्च मनसा स्थिरम् ।\n\nभूमौ शयीत तत्काले त्यजेच्च युवतीं दिवा ।। ४-१८ ।।\n\nप्रातर्जपं प्रकुर्वीत मुखं शुद्ध्यति तत्परम् ।\n\nहविष्यान्नं च संभुज्य ब्रह्मपुष्पं हुनेदथ ।। ४-१९ ।।\n\nजपकाले महेशानि भार्यां यत्नेन वर्जयेत् ।\n\nविष्णुकल्पं वर्जयेत् तु तुलसीं च विवर्जयेत् ।। ४-२० ।।\n\nवर्जयेन्मालतीपुष्पमन्यदेवप्रपूजनम् ।\n\nहस्तप्रक्षालनं शौचमाचारं भक्तिमांश्चरेत् ।। ४-२१ ।।\n\nदेवीनां च तथा पुष्पं पृथक् पात्रे नियोजयेत् ।\n\nएकीभावं हि कर्तव्यं यदीच्छेच्छुभमात्मनः ।। ४-२२ ।।\n\nनैवेद्यादि फलैस्तोयैर्जानीयादेव एकभाक् ।\n\nहविर्नानाविधैर्गन्धैः पायसैर्मोदकादिभिः ।। ४-२३ ।।\n\nएवं क्रमेण भुञ्जीत दधि क्षीरं तथैव च ।\n\nमालानां च महेशानि नियमं शृणु भैरवि ।। ४-२४ ।।\n\nअकस्मादीहिता सिद्धिर्महाशङ्खाख्यमालया ।\n\nपञ्चाशन्मणिभिर्माला निर्मिता सर्वकामदा ।। ४-२५ ।।\n\nयुद्धे मृतस्य देवेशि चाण्डालस्यास्थिकेन च ।\n\nमस्तकस्य विशेषेण महाशङ्खः प्रकीर्तितः ।। ४-२६ ।।\n\nअनया मालया देवि तारामन्त्रः प्रसिद्ध्यति ।\n\nतत्संस्कारं वरारोहे शृणुष्वैकमनाः प्रिये ।। ४-२७ ।।\n\nसूत्रेण ग्रथिता माला विप्रस्त्रीसूत्रनिर्मिता ।\n\nपट्टसुत्रैः कृता माला जगद्वश्याय कल्पते ।। ४-२८ ।।\n\n(प्. २९) स्वर्णसूत्रकृता माला साक्षाद्वैश्रवणो भवेत् ।\n\nमुखे मुखं तु संयोज्य पुच्छे पुच्छं नियोजयेत् ।। ४-२९ ।।\n\nगोपुच्छसदृशी माला यद्वा सर्पाकृतिर्भवेत् ।\n\nमातृकावर्णसंमिश्रैर्ग्रन्थिं कुर्याद् विधानतः ।। ४-३० ।।\n\nतत्सजातीयमेकाक्षं मेरुत्वेन प्रकल्पयेत् ।\n\nएवं क्रमेण ग्रथिता माला सर्वत्र शोभना ।। ४-३१ ।।\n\nएवं सा ग्रथिता माला मन्त्रसिद्धिप्रदायिनी ।\n\nएकैकं मणिमादाय ब्रह्मग्रन्थिं विनिर्दिशेत् ।। ४-३२ ।।\n\nअनुलोमविलोमेन मातृकान्तर्गतं जपेत् ।\n\nतेन सर्वगुणोपेता जायते सिद्धिभागिति ।। ४-३३ ।।\n\nकुल्लुकां च ततो नत्वा मालापूजां विधाय च ।\n\nगृह्णीयाद् दक्षिणेनाथ नच वामेन संस्पृशेत् ।। ४-३४ ।।\n\nनाभितश्च शिरोदेशे कुल्लुकां परिकल्पयेत् ।\n\nपट्टसूत्रकृता माला देव्याः प्रीतिकरी सदा ।। ४-३५ ।।\n\nअभावे चापि शङ्खस्य स्फाटिक्या मालया जपेत् ।\n\nमालाविशेषं देवेशि भैरवि प्राणवल्लभे ।। ४-३६ ।।\n\nयया जप्तेन देवेशि सिद्धो भवति तत्क्षणात् ।\n\nअनया सदृशी विद्या त्रैलोक्ये नास्ति सुन्दरि ।। ४-३७ ।।\n\nकृपया परमेशानि तव स्नेहात् प्रकाश्यते ।\n\nपरमं शृणु चार्वङ्गि शृणु पार्वति तत्त्वतः ।। ४-३८ ।।\n\nयेन विज्ञानमात्रेण मन्त्राः सिध्यन्ति तत्क्षणात् ।\n\nअनुलोमविलोमेन मन्त्रमा(न्तविर्भे?त्रार्णभे)दतः ।। ४-३९ ।।\n\nमन्त्रेणान्तरितान् वर्णान् वर्णेनान्तरितं मनुम् ।\n\nकुर्यान्मन्त्रमयीं मालां सर्वमन्त्रप्रदीपनीम् ।। ४-४० ।।\n\n(प्. ३०) चरमार्णं मेरुरूपं न लङ्घयेच्च सर्वदा ।\n\nएतत्परं रहस्यं च मयोक्तं ते यशस्विनि ।। ४-४१ ।।\n\nत्वया गुप्ततरं कार्यं नाख्येयं यस्य कस्यचित् ।\n\nशुभे काले शुभे लग्ने शुभर्क्षे च शुभे तिथौ ।। ४-४२ ।।\n\nप्रतिष्ठां कारयेद्विद्वान् स्वयं वा गुरुणापि वा ।\n\nअश्वत्थपत्रनवकं पद्माकारेण पातयेत् ।। ४-४३ ।।\n\nतत्र संस्थापयेन्मन्त्री मातृकामन्त्रमुच्चरेत् ।\n\nवह्निं संस्कृत्य देवेशि हुनेत् सुरगणार्चिते ।। ४-४४ ।।\n\nहुतशेषं प्रतिहुतौ प्रदद्याद् देवताधिया ।\n\nतत्र देवीं समभ्यर्च्य ग्रहणेऽपि च पूजयेत् ।। ४-४५ ।।\n\nअनुलोमविलोमेन मातृकार्णेन मन्त्रयेत् ।\n\nमेरुं प्रेतेन संमन्त्र्य तां नयेद् देवतात्मताम् ।। ४-४६ ।।\n\nएवं सर्वगुणोपेता जायते सर्वसिद्धये ।\n\nस्मृतिसूत्रं वीतिहोत्रमावृत्तित्रितयं ततः ।। ४-४७ ।।\n\nदिवानिशाकरौ प्रोक्तौ तस्मात्तेजस्त्रयी शुभा ।\n\nगोप्तव्या ह्यनिशं सूत्रे जपमालेप्सिताप्तये ।। ४-४८ ।।\n\nमातृमेयप्रमाणेन बिन्दुनादकलात्मिकाम् ।\n\nउच्चरेदनुसंस्कृत्य कुण्डलीयोगतः प्रिये ।। ४-४९ ।।\n\nतेनविद्या लभेत् सिद्धिं नात्र कार्या विचारणा ।\n\nकण्ठदेशे स्थिता मन्त्राः केवला वर्णरूपिणः ।। ४-५० ।।\n\nसौषुम्णाध्वन्युच्चरिताः प्रभुत्वं प्राप्नुवन्ति हि ।\n\nईदृश्या च स्रजा यस्तु कुरुते जपमुत्तमम् ।। ४-५१ ।।\n\nअपमृत्युकलिभ्यां च मुच्यते नात्र संशयः ।\n\nअथ वक्ष्ये महेशानि अङ्गुलीनां च निर्णयम् ।। ४-५२ ।।\n\n(प्. ३१) पर्वद्वयमनामायाः परिवर्तेन वै क्रमात् ।\n\nपर्वत्रयं मध्यमायास्तर्जन्येकं समाचरेत् ।। ४-५३ ।।\n\nशक्तिमाला समाख्याता सर्वमन्त्रप्रदीपनी ।\n\nव्यग्रचित्तेन यज्जप्तं यज्जप्तं मेरुलङ्घने ।। ४-५४ ।।\n\nतत्सर्वं निष्फलं याति इत्याहुः परमेश्वरि ।\n\nपर्वद्वयं हि तर्जन्या मेरुं तद्विद्धि पार्वति ।। ४-५५ ।।\n\nसिद्धये साधको जप्यान्मेरुं नत्वा पुनः पुनः ।\n\nतर्जन्यग्रं तथा मध्यं यो जपेत् सोऽपि पापकृत् ।। ४-५६ ।।\n\nनित्यं जपं करे कुर्यान्नतु काम्यं कदाचन ।\n\nकुल्लुकां च ततो नत्वा मालापूजां विधाय च ।। ४-५७ ।।\n\nश्रीगु(रु?रो)श्चर(णं?णौ)ध्यात्वा मालाया मन्त्रमुच्चरेत् ।\n\nकुल्लुकां च न जानाति महामन्त्रं जपेन्नरः ।। ४-५८ ।।\n\nपञ्चत्वं जायत्रे तस्य अथवा वातुलो भवेत् [मूढकोलकः ख पाठः ।] ।\n\nतारिणीचण्डिकायाश्च मन्त्रः कुल्लुकवर्जितः ।। ४-५९ ।।\n\nमतिमान् यो द्विजातीनां नोपादेयः कथञ्चन ।\n\nकुल्लुकां शिरसि धृत्वा सर्वयज्ञफलं लभेत् ।। ४-६० ।।\n\nनान्यो विचारः सर्वत्र विरूपाक्षस्य संमतः ।\n\nकुल्लुके वर्जिते पुंसां यद्यनोपस्थितिर्भवेत् ।। ४-६१ ।।\n\nमम पूजा सदा व्यर्था मम यज्ञस्तथैव च ।\n\nतारामन्त्रस्य जानीयात् त्र्यक्षरं मन्त्रमुत्तमम् ।। ४-६२ ।।\n\nन जानाति च यो मूढः कुल्लुकां तारिणीं जपेत् ।\n\nयावज्जीवं महेशानि न सिद्ध्यति कदाचन ।। ४-६३ ।।\n\nमहामन्त्रं परित्यज्य पूजयेद् यस्तु तारिणीम् ।\n\nपञ्चत्वं जायते तस्य अथवा वातुलो भवेत् ।। ४-६४ ।।\n\n(प्. ३२) कुल्लुका नाम सा देवी अनुभावस्वरूपिणी ।\n\nसवामकर्त्रिहस्ता च चतुर्बाहुसमन्विता ।। ४-६५ ।।\n\nनीलोत्पलवपुः श्यामा सर्वालङ्कारभूषिता ।\n\nलिखेत् तत् त्र्यक्षरं मन्त्रं हरिद्राचन्दनेन वा ।। ४-६६ ।।\n\nयावज्जीवं तु मन्त्रार्णं शिखायां धारयेत् सदा ।\n\nमहतीविद्यया प्राप्तं जपेन्मन्त्रं त्रिलक्षकम् ।। ४-६७ ।।\n\nलक्षमेकं जपेद् विद्यां हविष्याशी जितेन्द्रियः ।\n\nउ(च्छ?च्च)स्थानेषु देवेशि तदासनस्य संस्थितिः ।। ४-६८ ।।\n\nपूर्वोक्तं पूजनं कृत्वा विप्राराधनतत्परः ।\n\nअनन्तरं दशांशेन क्रमाद्धोमादिकं चरेत् ।। ४-६९ ।।\n\nजपान्ते प्रत्यहं मन्त्री होमयेत् तद्दशांशतः ।\n\nतर्पणं चाभिषेकं च तत्तद्दशांशतो मनोः ।। ४-७० ।।\n\nप्रत्यहं भोजयेद् विप्रान् न्यूनाधिक्यप्रशान्तये ।\n\nअथैवं सर्वसंपूर्णं होमादिकमथाचरेत् ।। ४-७१ ।।\n\nरात्रौ बलिः सम(दाय?र्प्यस्तु)सर्वसिद्धिमभीप्सुभिः ।\n\nविना दीपकमन्त्रेण अग्रे शून्यं न चार्चयेत् ।। ४-७२ ।।\n\nविनानया महादेवि विना रुधिरवेदनैः ।\n\nत्रिवर्णमयया दीपन्या मन्त्रिणी सा च कथ्यते ।। ४-७३ ।।\n\nमन्त्रार्थं मन्त्रचैतन्यं योनिमुद्रां न वेत्ति यः ।\n\nशत्कोटिजपेनापि कथं सिद्धिर्वरानने ।। ४-७४ ।।\n\nगुप्तजीवाश्च ये मन्त्रा न दास्यन्ति फलं प्रिये ।\n\nमन्त्राश्चैतन्यसहिताः सर्वसिद्धिकराः सदा ।। ४-७५ ।।\n\nमन्त्रोच्चारे कृते यादृक् स्वरूपप्रथ(मं?नं)भवेत् ।\n\nशते सहस्रे लक्षे वा कोटिजापे न तत्फलम् ।। ४-७६ ।।\n\n(प्. ३३) हृदये ग्रन्थिभेदश्च सर्वावयवभेदनम् ।\n\nआनन्दाश्रूणि पुलको देहावेशः कुलेश्वरि ।। ४-७७ ।।\n\nगद्गदोक्तिश्च सहसा जायते नात्र संशयः ।\n\nसकृदुच्चारिते चैवं मन्त्रे चैतन्यसंयुते ।। ४-७८ ।।\n\nदृश्यते च महादेवि पारंपर्यं तदुच्यते ।\n\nएवं जपं यथा कृत्वा दशांशमसितोत्पलैः ।। ४-७९ ।।\n\nआज्याक्तैर्जुहुयान्मन्त्री तद्दशांशेन तर्पणम् ।\n\nकालागुरुद्रवोपेतैर्विमलैर्गन्धवारिभिः ।। ४-८० ।।\n\nतर्प(येत्) तां परां देवीं तत्प्रकारमिहोच्यते ।\n\nजले चावाह्य विधिवत् पाद्याद्यैरुदकात्मकैः ।। ४-८१ ।।\n\nसंपूज्य विधिवद् देवीं परिवारान् सकृत्सकृत् ।\n\nसंतर्प्य विधिवद्भक्त्या दशांशं तर्पयेत् ततः ।। ४-८२ ।।\n\nपुनरकैकं संतर्प्य परिवारांस्तथा पुनः ।\n\nतारिणीमभिषिञ्चामि नमो मूर्ध्नि विनिःक्षिपेत् ।। ४-८३ ।।\n\nअभिषेकोऽयमाख्यातः सर्वपापनिकृन्तनः ।\n\nअभिषेकदशांशेन साधकानां च भोजनम् ।। ४-८४ ।।\n\nसुवासिनीं कुमारीं च भोजयेत् तदनन्तरम् ।\n\nक्षीरखण्डाज्यभोज्यैश्च मन्त्रसिद्धिर्भवेद् ध्रुवम् ।। ४-८५ ।।\n\nगुरवे दक्षिणां दद्याद् बहुमानपुरःसरम् ।\n\nहोमतर्पणयोः स्वाहा न्यासपूजनयोर्नमः ।। ४-८६ ।।\n\nमन्त्रान्ते नाम चोच्चार्य तर्पयामि ततः परम् ।\n\nस्वाहान्ते तर्पणं त्वेवमभिषेकं शृणुष्व मे ।। ४-८७ ।।\n\nमन्त्रान्ते नाम चोच्चार्य सिञ्चामीति पदं ततः ।\n\nतद्दशांशं ब्राह्मणानां भोजनं च समाचरेत् ।। ४-८८ ।।\n\n(प्. ३४) इत्येवं सिद्धमन्त्रः सन् सर्वान् कामांश्च साधयेत् ।\n\nबिल्वपत्रं महेशानि दशांशं जुहुयात् ततः ।। ४-८९ ।।\n\nअथ चैवं तिलाज्येन होमयेद् वाथ सुन्दरि ।\n\nसर्वस्वं गुरवे दद्यात् तदर्धं वा तदर्धतः ।। ४-९० ।।\n\nअज्ञात्वा कुल्लुकां देवीमजप्त्वा गुरुपादुकाम् ।\n\nन दत्त्वा दक्षिणां सम्यगकृत्वा चक्रपूजनम् ।। ४-९१ ।।\n\nयोऽस्मिंस्तन्त्रे प्रवर्तेत तत्स्वं पीडयते ध्रुवम् ।\n\nश्रीदेव्युवाच ।\n\nकथितं परमेशान परदारविधौ मयि ।\n\nन पापं जायते सुभ्रु परदारविधौ मम ।। ४-९२ ।।\n\nपरस्य दारान् संस्पृस्य जप्यते यदि साधकैः ।\n\nतदैव महती सिद्धिर्नात्र कार्या विचारणा ।। ४-९३ ।।\n\nकालीकल्पप्रकाशे च कथितं यन्महेश्वर ।\n\nअत्रैव सम्यगाख्यानं कुरुष्व हृदयप्रिय ।। ४-९४ ।।\n\nश्रीभैरव उवाच ।\n\nशृणु देवि महाभागे आपदुद्धारकारिणि ।\n\nअकथ्यं यन्महादेवि तव स्नेहात् प्रकाश्यते ।। ४-९५ ।।\n\nपरदारविधौ वेदनिन्दावादः प्रवर्तते ।\n\nतासां सङ्गान्महेशानि तामिस्रं नरकं भवेत् ।। ४-९६ ।।\n\nवेदार्थमिति विज्ञाय कथं कुर्याच्च साधकः ।\n\nपरदारान् नैव गच्छेद्, गच्छञ्जपेच्चेति वेदः ।। ४-९७ ।।\n\nश्रुतिद्वयविरोधित्वाद्गच्छेरन् परयोषितः ।\n\nतस्माच्छृणु वरारोहे वेदार्थं कथयामि ते ।। ४-९८ ।।\n\nश्रीदेव्युवाच ।\n\n(प्. ३५) को वेदः कुत आयाति को वा तस्य प्रकाशकः ।\n\nकः कर्ता तस्य वेदस्य तत्सर्वं कथयस्व मे ।। ४-९९ ।।\n\nश्रीभैरव उवाच ।\n\nएको वेदश्चतुर्धाभूद् यजुःसाम-ऋगादयः ।\n\nवेदो ब्रह्मेति साक्षाद्वै जानेऽहं नगनन्दिनि ।। ४-१०० ।।\n\nस्वयं प्रवर्तते वेदस्तत्कर्ता नास्ति सुन्दरि ।\n\nस्वयंभूरीशो भगवान् वेदो गीतस्त(या?था)पुरा ।। ४-१०१ ।।\n\nशिवाद्या ऋषिपर्यन्ताः स्मर्तारोऽस्य न कारकाः ।\n\nप्रकाशका भवन्त्येते कृष्णाद्यास्त्रिदिवौकसः ।। ४-१०२ ।।\n\nवैदिकप्रतिपाद्यश्च अर्थो धर्मः प्रकीर्तितः ।\n\nविपरीतं महेशानि अधर्मो भवति प्रिये ।। ४-१०३ ।।\n\nपरदारागमं वदे तन्निषिद्धं सुरेश्वरि ।\n\nयद्धि वैधेतरं देवि तन्निषिद्धं महेश्वरि ।। ४-१०४ ।।\n\nपरस्त्रियं महेशानि मनसा भावयञ्जपेत् ।\n\nतदैव सर्वसिद्धिः स्यान्नात्र कार्या विचारणा ।। ४-१०५ ।।\n\nइति सिद्धन्तविद्भिश्च ज्ञेयं तन्त्रोपदेशिकम् ।\n\nमहाचीनद्रुमलतावेष्टनेन च यत्फलम् ।। ४-१०६ ।।\n\nतत्फलं नास्ति देवेशि त्रैलोक्ये सुरवन्दिते ।\n\nयस्मिन् मन्त्रे य आचारस्तत्र धर्मस्तु तादृशः ।। ४-१०७ ।।\n\nकृतार्थस्तेन जायेत स्वर्गो वा मोक्ष एव च ।\n\nभ्रान्तिरत्र न कर्तव्या सिद्धिर्भवति निश्चितम् ।। ४-१०८ ।।\n\nतस्मादनेन देवेशि पापं नास्ति महेश्वरि ।\n\nतस्मात् कुर्यात् साधकेन्द्रः परदारागमं शुभे ।। ४-१०९ ।।\n\nअथान्यत् संप्रवक्ष्यामि मन्त्रसिद्धेश्च लक्षणम् ।\n\nमातृकापुटितं कृत्वा स्वमन्त्रं प्रजपेत् सुधीः ।। ४-११० ।।\n\n(प्. ३६) क्रमोत्क्रमाच्छतावृत्त्या तदन्ते केवलं मनुम् ।\n\nएवं तु प्रत्यहं जप्याद् यावल्लक्षं समाप्यते ।। ४-१११ ।।\n\nनिश्चितं मन्त्रसिद्धिः स्यादित्युक्तं तन्त्रवेदिभिः ।\n\nपुरश्चर्याशतेनापि प्रयोगविधिना तथा ।। ४-११२ ।।\n\nकल्पकोटिजपेनापि पूजायाः शतकेन च ।\n\nन सिद्धिर्जायते सुभ्रु! यदि भावो न जायते ।। ४-११३ ।।\n\nइति श्रीबृहन्निलतन्त्रे भैरवभैरवीसंवादे (पुरश्चर्याविधिनिरूपणं) \n\nचतुर्थः पटलः ।। ४ ।।\n\nअथ\n\nपञ्चमः पटलः ।\n\nश्रीभैरव उवाच ।\n\nनित्यार्चनरतो मन्त्री कुर्यान्नैमित्तिकार्चनम् ।\n\nनैमित्तिकार्चने सिद्धिः कुर्यात् काम्यमखण्डितम् ।। ५-१ ।।\n\nमासार्धमथवा मासं द्विगुणं त्रिगुणं तथा ।\n\nयावत्फलाप्तिभाग् [प्तवान् ख पाठः ।] योगी तावदेवं समाचरेत् ।। ५-२ ।।\n\nनैमित्तिके च काम्ये च फलाप्तिर्मण्डलावधिः ।\n\nनचेत् तु द्विगुणीकृत्य यथा स्यात् फलभाक् सुधीः ।। ५-३ ।।\n\nअष्टम्यां च चतुर्दश्यां पूजयेच्च प्रयत्नतः ।\n\nयद्यत् प्रार्थयते मन्त्री तत् तदाप्नोति नित्यशः ।। ५-४ ।।\n\n(प्. ३७) लभते मञ्जुलां वाणीमष्टम्यां च ततो जपेत् ।\n\nमध्याह्नसमये देव्याः पूजनं सिद्धिदायकम् ।। ५-५ ।।\n\nप्रातःकाले महादेवि पूजा कार्या विधानतः ।\n\nसायाह्ने च महादेवि पूजा च शस्यते बुधैः ।। ५-६ ।।\n\nअष्टम्यां पूजनं देव्याः सर्वकामफलप्रदम् ।\n\nरम्भापुष्पं बीजपूरं सुगन्धिपरिमिश्रितम् ।। ५-७ ।।\n\nमिश्रीकृत्य बलिं दद्यादष्टम्यां च विशेषतः ।\n\nस्वर्णमालां महादेव्यै दद्याद् गन्धैर्विशेषतः ।। ५-८ ।।\n\nफलं क्षीरं तथा दद्यादधिकं शर्करान्वितम् ।\n\nतस्मात् सर्वप्रयत्नेन संपत्त्यै पूजयेच्छिवाम् ।। ५-९ ।।\n\nसूक्ष्मतण्डुलसिद्धार्थान् देव्यै दद्यात् प्रयत्नतः ।\n\nअष्टम्यां च चतुर्दश्यां पूजयेच्च यथोविधि ।। ५-१० ।।\n\nआज्ञासिद्धिमवाप्नोति ज(वा?पा)पुष्पं च वर्वराम् ।\n\nचन्दनं चार्ककुसुमं दद्यात् श्वेतापराजिताम् ।। ५-११ ।।\n\nअर्घ्यं दद्याद्विशेषेण नित्यपूजा(च?सु) सर्वदा ।\n\nअष्टोत्तरशतं जप्यं यावज्जीवितसंख्यया ।। ५-१२ ।।\n\nयस्तु संपूजयेद् दुर्गां महाष्टम्यां प्रयत्नतः ।\n\nस त्रिजन्मार्जितं पापं तत्क्षणादेव नाशयेत् ।। ५-१३ ।।\n\nये जपन्ति महामायां ज्ञात्वा तत्त्वेन भैरवम् ।\n\nमधुना पायसं चैव क्षीरमाज्यं च शर्कराम् ।। ५-१४ ।।\n\nबलिं दद्याच्च गोधां वै चासवं च प्रशस्यते ।\n\nअत्रासवमवश्यं च ब्राह्मणस्तु विशेषतः ।। ५-१५ ।।\n\nआसवं च महेशानि शृणुष्वैकमनाः प्रिये ।\n\n(प्. ३८) श्रीभैरव्युवाच ।\n\nभगवन् सर्वधर्मज्ञ सर्वशास्त्रागमादिषु ।\n\nकेन रूपेण देवेश दद्याद् विप्रोऽथ चासवम् ।। ५-१६ ।।\n\nविशेषं कथयस्वाग्रे सारात् सारतरं यतः ।\n\nकैतवं च परित्यज्य यदि स्नेहोऽस्ति मां प्रति ।। ५-१७ ।।\n\nकेन पेयमासवं च केनापेयं वदस्व मे ।\n\nअपेयं तन्महाबाहो पेयं वा तद्वदस्व मे ।। ५-१८ ।।\n\nयस्मान्मे परमेशान दूरीभवति संश(व?यः) ।\n\nकोटीनां तिसृणां देवि तन्त्राणां सारमुत्तमम् ।। ५-१९ ।।\n\nतस्मादत्र प्रकथ्यं ते सत्यं सुरगणार्चिते ।\n\nश्रीभैरव उवाच ।\n\nशृणु देवि महाभागे सर्वशास्त्रार्थगामिनि ।\n\nजिज्ञासितं परं तत्त्वं तन्मे निगदितं शृणु ।। ५-२० ।।\n\nमद्यमदेयमपेयमनिर्ग्राह्यं चेति, जपे देयं चेति ।\n\nसुरा वै मलं सत्त्वानां पाप्मा तु मलमुच्यते ।\n\nतस्माद् ब्रह्मणराजन्यौ वैश्यश्च न सुरां पिबेत् ।। ५-२१ ।।\n\nअस्यां शृणु वरारोहे सुरां सुरगणार्चिताम् ।\n\nगौडी पैष्टी तथा माध्वी विज्ञेया त्रिविधा सुरा ।। ५-२२ ।।\n\nपातव्या हि महाभागे न तु कैश्चित् द्विजोत्तमैः ।\n\nपनसं द्राक्षमाधूकं खार्जूरं तालमैक्षवम् ।। ५-२३ ।।\n\nमाक्षिकं तालमा(ध्वि?ध्वी)कं मैरेयं नारिकेलजम् ।\n\nसमान्येव विजानीयान्मद्या(न्ने?न्ये)कादशैव तु ।। ५-२४ ।।\n\nसुरापानविधौ देवि निन्दा केषां च संमता ।\n\nविशेषं शृणु देवेशि तव स्नेहात् प्रकाश्यते ।। ५-२५ ।।\n\n(प्. ३९) तन्निषिद्धा महादेवि या च वैधेतरा भवेत् ।\n\nअमन्त्रितसुरापाने प्रायश्चि(तो?त्तं) विधीयते ।। ५-२६ ।।\n\nशृणु देवि महाभागे पुरावृत्तं मनोहरम् ।\n\nशुक्रो दैत्यगुरुः पू(र्वे?र्वं) सिद्ध्यर्थं कृतवाञ्जपम् ।। ५-२७ ।।\n\nकल्पकोटिजपेनापि नासिद्ध्यत कदाचन ।\n\nपीत्वासवं महादेवि प्रत्यहं जपतत्परः ।। ५-२८ ।।\n\nचित्तोन्मादं तदा तस्य जातं परमकौतुकम् ।\n\nजपभ्रष्टोऽभवत्तत्र सस्मार वनितां शुभाम् ।। ५-२९ ।।\n\nतथोर्वशी च स्वर्वेश्या तत्र गत्वा मनोरमम् ।\n\nवाक्यं सर्वरसस्वादु कथयित्वा सुशोभने! ।। ५-३० ।।\n\nशुक्रेण सार्धं देवेशि रमयामास चोर्वशी ।\n\nशुक्रोत्पत्तिश्च जायेत ज्ञानं य(ज)ज्ञे ततः परम् ।। ५-३१ ।।\n\nतत्त्वं ज्ञात्वा ततः शुक्रः शशापासवमुत्तमम् ।\n\nतेन शापेन देवेशि शप्तं चासवमुत्तमम् ।। ५-३२ ।।\n\nततः प्र(भू?भृ)ति तद् देवि सिद्धये न च जायते ।\n\nएवं क्रमेण देवेशि शतवर्षं गतं प्रिये ।। ५-३३ ।।\n\nततः सा च भगवती काली कालस्वरूपिणी ।\n\nउवाच सादरं वाक्यं काली दैत्यगुरुं प्रति ।। ५-३४ ।।\n\nशृणु वत्स महद्वाक्यं सावधा(ना?नो)ऽवधारय ।\n\nकथं शप्तं महाभाग चासवं देवदुर्लभम् ।। ५-३५ ।।\n\nश्रीशुक्र उवाच ।\n\nसर्वेशे सर्वभूतेशे सर्वभूतसमावृते ।\n\nब्रह्मेशविष्णुनमिते प्रणमामि सदा शिवे ।। ५-३६ ।।\n\nब्रह्मविष्णुशिवानां च प्रसूते करुणामयि ।\n\nजडानां ज्ञानदे देवि त्राहि मां शरणागतम् ।। ५-३७ ।।\n\n(प्. ४०) तारिणी त्वं महादेवि चात्र पूर्णा युगागमे ।\n\nअस्माकं ज्ञानदात्री च विष्णुमातर्नमोऽस्तु ते ।। ५-३८ ।।\n\nत्वं श्रीस्त्वं (हि?चैव)सावित्री सती च त्वं सुरेश्वरि ।\n\nआद्ये भवाद्ये सर्वेशे विश्वमातर्नमोऽस्तु ते ।। ५-३९ ।।\n\nशिवे शिवात्मिके घोरे सर्वविद्यानिधे शुभे ।\n\nप्रसन्ना भव सर्वज्ञे सर्वमन्त्रप्रकाशने ।। ५-४० ।।\n\nप्रसीद देवि चास्माकं सर्वभूतदयामयि ।\n\nइति स्तवेन संस्तुष्टां महाकालीं करालिनीम् ।। ५-४१ ।।\n\nदण्डवत् प्रणिपत्यादौ पुनराह गरीयसीम् ।\n\nआसवं च मया शप्तं कारणं शृणु भैरवि ।। ५-४२ ।।\n\nपीत्वासवं महादेवि न सिद्धिर्जायते मम ।\n\nतस्माच्छप्तं महेशानि सर्वं निगदितं शृणु ।। ५-४३ ।।\n\nउवाच सा महासाध्वी काली कालस्वरूपिणी ।\n\nप्रहसन्तीव सा देवी शुक्रं दैत्यगुरुं प्रति ।। ५-४४ ।।\n\nअमन्त्रिता सुरा वि(प्रो?प्र!)पीता परमदुर्लभा ।\n\nतेनैव हेतुना सिद्धिर्न जाता तव सुन्दर ।। ५-४५ ।।\n\nअमन्त्रितसुरापाने प्रायश्चित्तं विधीयते ।\n\nआयसे भाजने भद्रे स्वर्णे रूप्ये तथैव च ।। ५-४६ ।।\n\nब्राह्मणो वेदवांश्चैव पिबेच्च वारुणीं शुभाम् ।\n\nतप्तां सुरां पिबेच्चैव नान्यथा सिद्धिमाप्नुयात् ।। ५-४७ ।।\n\nइति ते कथितं दिव्यं सारवृत्तान्तमुत्तमम् ।\n\nअपेया सा निषिद्धा सानाघ्रेया चेति च क्रमात् ।। ५-४८ ।।\n\nअनिर्ग्राह्या च सा देवी या वै वैधेतरा भवेत् ।\n\nतस्माज्जपविधौ ज्ञेया सुरा सिद्धिकरी मता ।। ५-४९ ।।\n\n(प्. ४१) सर्ववर्णैर्महेशानि देया च त्रिविधा सुरा ।\n\nअथवासवसंभृत्यै दद्याद्वापि गुडार्द्रकम् ।। ५-५० ।।\n\nतक्रं वा गुडसंमिश्रं दद्याद् देव्यै प्रयत्नतः ।\n\nनारिकेलोदकं कां(श्ये?स्ये)ताम्रे वा विसृजेन्मधु ।। ५-५१ ।।\n\nतारामन्त्रेण काल्याश्च अत्र पूर्णाविधौ तथा ।\n\nअनुकल्पं चासवं च दद्यादतिमनोहरम् ।। ५-५२ ।।\n\nरम्भाफलं शालमत्स्यं जुहुयान्मन्त्रवित्तमः ।\n\nसर्वां सिद्धिमनुक्रम्य अन्ते मोक्षमवाप्नुयात् ।। ५-५३ ।।\n\nसाज्यस्य बिल्वपत्रस्य होमेन जगती वशे ।\n\nसहस्रहोमे देवेशि लभते सिद्धिमुत्तमाम् ।। ५-५४ ।।\n\nलभते मञ्जुलां वाणीं महाष्टम्यां च साधकः ।\n\nकुलवारे कुलाष्टम्यां चतुर्दश्यां विशेषतः ।। ५-५५ ।।\n\nयोगिनीपूजनं तत्र साधनं कुलपूजनम् ।\n\nयथा विष्णुतिथौ विष्णुः पूजितो वाञ्छितप्रदः ।। ५-५६ ।।\n\nतथा कुलतिथौ शक्तिः पूजिता वरदायिनी ।\n\nकुलवारे चतुर्दश्यामष्टम्यां च विशेषतः ।। ५-५७ ।।\n\nशङ्खस्थितं तोयपूर्णं ज(वा?पा)पुष्पं च बर्बरा ।\n\nचन्दनं चार्ककुसुमं शुक्ला चैवापराजिता ।। ५-५८ ।।\n\nअ(न्न?र्घ्य)दानं विशेषेण नित्यपूजाक्रमः स्मृतः ।\n\nअष्टोत्तरशतं जप्यं यावज्जीवितसंख्यया ।। ५-५९ ।।\n\nसहस्रं वा जपेन्मन्त्रं नित्यपूजाविधौ प्रिये ।\n\nमहोप्रायाः (?) सदा पूज्या पूजने कुल्लुका परा ।। ५-६० ।।\n\nस्तोत्रमन्त्रव्रतादीनामनुष्ठानं शृणु प्रिये ।\n\nअननुष्ठानतस्तस्याः सर्वं तन्निष्फलं भवेत् ।। ५-६१ ।।\n\n(प्. ४२) महाविद्यां च सुन्दर्या वासुदेवं च योऽर्चयेत् ।\n\nप्राप्नोति तत्फलं सर्वं हरिसायुज्यतां व्रजेत् ।। ५-६२ ।।\n\nवासुदेवो हरिर्ब्रह्मा तारिणी प्रकृतिः सदा ।\n\nएकमूर्तिः सदा चिन्त्या एकमूर्तिः सदा स्थिता ।। ५-६३ ।।\n\nस्वर्गमोक्षप्रदा देवी धनविद्याप्रदायिनी ।\n\nधनविद्यायशोलक्ष्मीरायुरारोग्यवर्द्धिनी ।। ५-६४ ।।\n\nतस्मात्तां पूजयेद् देवीं गन्धपुष्पैश्च धूपकैः ।\n\nनैवेद्यैर्विविधैर्भक्त्या पूजयेत् तारिणीं सदा ।। ५-६५ ।।\n\nआषाढे शयनं कुर्यात् सिंहे च परिवर्तनम् ।\n\nआश्विने बोधयेद् देवीं पशुपायसभोजनैः ।। ५-६६ ।।\n\nरात्रौ पवित्रेण वरं जायते सुरसुन्दरि ।\n\nदिवा प्रबोधेऽपि तथा स्वप्नेऽपि च कदाचन ।। ५-६७ ।।\n\nशुक्लाष्टम्यां घटाष्टम्यां घटस्य च विशेषतः ।\n\nमाघमासस्य च विधो रात्रौ संपूजयेत् सुधीः ।। ५-६८ ।।\n\nपीठार्चनं महादेवि यत्र सिद्धिरनुत्तमा ।\n\nपीठानां परमं पीठं कामरूपं महाफलम् ।। ५-६९ ।।\n\nतत्र यत् क्रियते पूजा सकृद्वापि महेश्व(री?रि) ।\n\nविहाय सर्वपीठानि तस्य देहे वसाम्यहम् ।। ५-७० ।।\n\nतस्माच्छतगुणं प्रोक्तं कामाख्यायोनिमण्डलम् ।\n\nतेषां फलं महेशानि वक्तुं किं शक्यते मया ।। ५-७१ ।।\n\nतत्र कोटिगुणैः सार्धमाद्या वसति तारिणी ।\n\nमत्पीठं ब्रह्मणो वक्रं गुप्तं सर्वसुखावहम् ।। ५-७२ ।।\n\nयतो देवाश्च वेदाश्च मनयश्चैव भावजाः ।\n\nसर्वेऽप्याविर्भवन्त्येते तेन गुप्तं सदा कुरु ।। ५-७३ ।।\n\n(प्. ४३) द्विविधं चैव यत्पीठं गोप्तव्यं तन्महेश्वरि [गुप्तं व्यक्तं ख \n\nपाठः ।] ।\n\nव्यक्ताद् [व्यक्त गुप्तं ख पाठः ।] गुप्तं महापुण्यं दुरापं \n\nसाधकाधमैः [कोत्तमैः ख पाठः ।] ।। ५-७४ ।।\n\nगुप्तं सर्वत्र देशे तु [देवेशि ख पाठः ।] लभ्यते कुलसुन्दरि ।\n\nपीठप्रसङ्गाद् देवेशि पीठानि शृणु भैरवि ।। ५-७५ ।।\n\nशृणु तानि महाप्राज्ञे श्रेष्ठस्थानानि यानि च ।\n\nसिद्धिप्रदानि साधूनां महद्भिः सेवितानि च ।। ५-७६ ।।\n\nपुष्करं च गयाक्षेत्रमक्षया(द्य?दि)वटं तथा ।\n\nवराहपर्वतं चैव शिवं चामरकण्ठकम् ।। ५-७७ ।।\n\nनर्मदा यमुना पिङ्गा गङ्गाद्वारं तथा प्रिये ।\n\nगङ्गासागरसङ्गं च कुशावर्तं च बिल्वकम् ।। ५-७८ ।।\n\nश्रीनीलपर्वतं चैव कलम्बकुब्जके तथा ।\n\nभृगुतुङ्गं [भृगुभृङ्गं इति पाठान्तरम् ।] च केदारं \n\nसर्वप्रियमहालयम् ।। ५-७९ ।।\n\nललिता च सुगन्धा च शाकम्भरीपुरं प्रियम् ।\n\nकणतीर्थं महागङ्गा तिलिकाश्रममेव च ।। ५-८० ।।\n\nकुमाराख्यप्रभासौ च तथा धन्या सरस्वती ।\n\nअगस्त्याश्रममिष्टं मे काण्वाश्रममतः परम् ।। ५-८१ ।।\n\nकौशिकीसरयूशोणज्योतिःसरःपुरःसरम् ।\n\nकामोदकं प्रियं श्रीमत् प्रियमुत्तरमानसम् ।। ५-८२ ।।\n\nमतङ्गवापी सप्तार्चिर यद्विष्णुपदं महत् ।\n\nवैद्यनाथं महातीर्थं प्रियः कालञ्जरो गिरिः ।। ५-८३ ।।\n\nवामोच्छेदं हरोच्छेदं गर्गोच्छेदं महानलम् ।\n\nभद्रेश्वरं महातीर्थं लक्ष्मणोच्छेदमेव च ।। ५-८४ ।।\n\nजानीहि प्रियसृष्टा च कावेरी कपिलोदका ।\n\nसोमेश्वरं शुक्लतीर्थं कृष्णवीण्या प्रभेदकः ।। ५-८५ ।।\n\n(प्. ४४) पाटला च महाबोधिर्नागतीर्थं मदन्तिका ।\n\nपुण्यं रामेश्वरं देवि तथा मेघवनं हरेः ।। ५-८६ ।।\n\nऐलं रमणकं चैव गोवर्द्धनमतिप्रियम् ।\n\nहरिश्चन्द्रं पुरश्चन्द्रं पृथूदकमतिप्रियम् ।। ५-८७ ।।\n\nइन्द्रनीलं महानादं तथैव प्रियमेनकम् ।\n\nपम्पासरः पञ्चवटी वटीपर्वतिका तथा ।। ५-८८ ।।\n\nगङ्गाबिल्वं च प्रासङ्गः प्रियनादवटस्तथा ।\n\nगङ्गावामाचलं चैव तथैव ऋणमोचनम् ।। ५-८९ ।।\n\nगौतमेश्वरतीर्थं च वसिष्ठतीर्थमेव च ।\n\nहारीतकं तथा देवि ब्रह्मावर्तं शिवप्रदम् ।। ५-९० ।।\n\nकुशावर्तमतिश्रेष्ठं हंसतीर्थं तथैव च ।\n\nपिण्डावकरणं ख्यातं हरिद्वारं तथैव च ।। ५-९१ ।।\n\nतथैव बदरीतीर्थं वामतीर्थं तथैव च ।\n\nजयन्तं विजयन्तं च सर्वकल्याणदं प्रिये ।। ५-९२ ।।\n\nविजया शारदातीर्थं भद्रकालीश्वरं तथा ।\n\nअश्वतीर्थं सुविख्यातं तथा वेदशिरः प्रियः ।। ५-९३ ।।\n\nओघवती नदी चैव तीर्थमत्रिपदं तथा ।\n\nछागलिङ्गं मातृगणं करवीरपुरं तथा ।। ५-९४ ।।\n\nसप्तगोदावरं तीर्थं सर्वधर्मफलप्रदम् ।\n\nअयोध्या मथुरा माया दुर्गा द्वारावति हरेः ।। ५-९५ ।।\n\nविद्यापुरमवन्ती च काञ्ची मङ्गलकोटकम् [शकुलकोठरं नकुलकोठरं \n\nमङ्गलकुट्टकं वा इति पाठान्तराणि ।] ।\n\nकालीघट्टं गुप्ततीर्थं सिद्धाख्यं [लिङ्गाख्यं इति पाठान्तरम् ।] \n\nसर्वमोहनम् ।। ५-९६ ।।\n\n(प्. ४५) किरीटमुत्तरातीर्थं दक्षिणातीर्थमुत्तमम् ।\n\nविशालातीर्थं काल्याश्च वनं वृन्दावनं तथा ।। ५-९७ ।।\n\nज्वालामुखी हिङ्गुला च महातीर्थं गणेश्वरम् ।\n\nजानीहि सर्वसिद्धीनां हेतुस्थानानि सुन्दरि ।। ५-९८ ।।\n\nअत्र सन्निहिता नित्यं सर्वे देवा महर्षयः ।\n\nपितरो योगिनश्चैव ये च सिद्धिपरायणाः ।। ५-९९ ।।\n\nआशु सिद्ध्यन्ति कार्याणि श्रद्धाभक्तिमतां प्रिये ।\n\nपुण्यकाले पठेद् यस्तु तत्पुण्यमक्षयं भवेत् ।। ५-१०० ।।\n\nश्राद्धकाले पठेद् यस्तु शृणुयाद्वापि भक्तितः ।\n\nअक्षयं तद्भवेद्वाक्यं पितृणां परमं सुखम् ।। ५-१०१ ।।\n\nअस्मिन् स्थाने [पेठद्यस्तु इति वा पाठः ।]जपेद्यस्तु सिद्धिर्भवति तत्क्षणात् ।\n\nअथ वक्ष्ये महेशानि यत्र या देवता शृणु ।। ५-१०२ ।।\n\nयत्र ते यानि नामानि कथयिष्यामि तच्छृणु ।\n\nमग्नोऽहं परमानन्दे त्वत्कथामृतवारिधौ ।। ५-१०३ ।।\n\nपुष्करे कमलाक्षी च गयायां च गयेश्वरी ।\n\nअक्षयाऽक्षयवटकेऽमरेशामरकण्ठके ।। ५-१०४ ।।\n\nवराहपर्वते च त्वं वाराही धरणीप्रिया ।\n\nदुर्मदा नर्मदायां च कालिन्दी यमुनाजले ।। ५-१०५ ।।\n\nशिवामृता च गङ्गायामम्बा तु तिलिकाश्रमे ।\n\nकुमारधाम्नि कौमारि प्रभासे सुरपूजिता ।। ५-१०६ ।।\n\nकाश्यां चैवान्नपूर्णा च द्राविडे च सरस्वती ।\n\nमहाविद्या मत्तमेधा अगस्त्याश्रमके तथा ।। ५-१०७ ।।\n\nकौशिकीति प्रियं नाम कौशिकामृतकौशिके [घृतकौशिके इति पाठान्तरम् ।] ।\n\nशारदा सरयूतीरे शोणे च कनकेश्वरी ।। ५-१०८ ।।\n\n(प्. ४६) स्वप्रकाशवशाद् देवि ज्योतिष्मतीह सङ्गमे ।\n\nश्रीवहा श्रीगिरौ चैव काली कालोदके तथा ।। ५-१०९ ।।\n\nमहादेवि! महाबुद्धिर्नीला चोत्तरमानसे ।\n\nमातङ्गी स्यात् मतङ्गे च गुप्तार्चिर्विष्णुपादके ।। ५-११० ।।\n\nस्वर्गङ्गा स्वर्गमार्गे च गोदावर्यां गवेश्वरी ।\n\nविमुक्तिश्चैव गोमत्यां विप्रभावा महाबला ।। ५-१११ ।।\n\nशतप्रभा शतरूपा चन्द्रभागा च तत्र वै ।\n\nऐरावत्यां च ईर्नाम सिद्धिदा सिद्धितीरके ।। ५-११२ ।।\n\nदक्षपञ्चनदे चैव दक्षिणा त्वं प्रकीर्तिता ।\n\nऔजिसे वीर्यदा त्वं च सङ्गमा तीर्थसङ्गमे ।। ५-११३ ।।\n\nबाहुदायामसन्ता(?) त्वं कुरुक्षेत्रे वपेक्षणा ।\n\nतपस्विनी पुण्यतमा भारती भरताश्रमे ।। ५-११४ ।।\n\nसुकथा नैमिषारण्ये पाण्डौ च पाण्डवानना ।\n\nविशाल्यां च विशालाक्षी मुण्डपृष्ठे शिवात्मिका ।। ५-११५ ।।\n\nश्रद्धा कनखले तीर्थे शुद्धबुद्धिर्मुनीश्वरे ।\n\nसुवेशा सुमना गौरी मानसे च सरोवरे ।। ५-११६ ।।\n\nनन्दापुरे महानन्दा ललिता ललितापुरे ।\n\nब्रह्माणी ब्रह्मशिरसि महापातकनाशिनी ।। ५-११७ ।।\n\nपूर्णिमा चेन्दुमत्याद्यैः सिञ्चयन्ती प्रिया सदा ।\n\nजा(ह्नि?ह्न)वीसङ्गमे तृप्तिः स्वधा त्वं पितृतुष्टिदा ।। ५-११८ ।।\n\nपुण्याहा वेणुवत्यां च प्रपायां पापनाशिनी ।\n\nशङ्खसंहारिणी घोररूपा चैव महोदरी ।। ५-११९ ।।\n\nगर्गोच्छेदे महारात्रिः प्रबला च महावने ।\n\nभद्रा च भद्रकाली च भद्रेश्वरीश्वरप्रिया ।। ५-१२० ।।\n\n(प्. ४७) भद्रेश्वरे रमा विष्णुप्रिया विष्णुपदे तथा ।\n\nदारुणा नर्मदोच्छेदे कावेर्यां कपिलेश्वरी ।। ५-१२१ ।।\n\nभेदिनी कृष्णवेण्यायां संभेदे शुभवासिनी ।\n\nशुद्धा वै शुक्लतीर्थे च प्रभा रामेश्वरे तथा ।। ५-१२२ ।।\n\nमहाबोधौ महाबुद्धिः पाटले पाटलेश्वरी ।\n\nसुरसा नागतीर्थे च नागेशी नागवन्दिता ।। ५-१२३ ।।\n\nमदन्ते च मदन्ती च प्रमदा च मदन्तिका ।\n\nमेरुस्वना [मेघबला मघवने इति पाठान्तरम् ।] मेघवने \n\nविद्युत्सौदामिनीच्छटा ।। ५-१२४ ।।\n\nरामेश्वरे महा(वि?सि)द्धिर्वारा चैलापुरे सती ।\n\nप्रिया रमणके दुर्गा सुवेशा सुरसुन्दरी ।। ५-१२५ ।।\n\nकात्यायनी महादेवी गोवर्द्धनेऽम्बिका तथा ।\n\nशुभेश्वरी हरिश्चन्द्रे पुरश्चन्द्रे पुरेश्वरी ।। ५-१२६ ।।\n\nपृथूदके महावेगा मेनाकेऽखिलवर्द्धिनी ।\n\nइन्द्रनीले महाकान्ते रत्नवेशा सुशोभना ।। ५-१२७ ।।\n\nमाहेश्वरी महानादे महातेजा महाबला ।\n\nपम्पासरसि शारङ्गा पञ्चवट्यां तपस्विनी ।। ५-१२८ ।।\n\nवटीपर्वतिकायां च पञ्चवर्गा सुरङ्गिणी ।\n\nसङ्गमे विन्ध्यसङ्गायां विन्ध्यश्रीर्विन्ध्यवासिनी ।। ५-१२९ ।।\n\nमहानन्दा नन्दतटे गङ्गावामाचले शिवा ।\n\nआर्यावर्ते महार्या त्वं विमुक्तिर्-ऋणमोचने ।। ५-१३० ।।\n\nअट्टहासे च चामुण्डा तन्त्रेशी गौतमेश्वरे ।\n\nवेदमयी ब्रह्मविद्या वाशिष्ठे त्वमरुन्धती ।। ५-१३१ ।।\n\nहारीते हरिणाक्षी च ब्रह्मावर्ते व्रतेश्वरी ।\n\nगायत्री चैव सावित्री कुशावर्ते कुशप्रिया ।। ५-१३२ ।।\n\n(प्. ४८) हंसीश्वरी हंसतीर्थे परहंसीश्वरीति च ।\n\nपिण्डावकरणे धन्या सुरसा सुखदायिनी ।। ५-१३३ ।।\n\nनारायणी वैष्णवी सा गङ्गाद्वारे विमुक्तिदा ।\n\nश्रीविद्या बदरीतीर्थे वामतीर्थे महाधृतिः ।। ५-१३४ ।।\n\nजयन्ते च जयन्ती त्वं विजयन्तेऽपराजिता ।\n\nविजयायां महाशुद्धिः शारदायां च शारदा ।। ५-१३५ ।।\n\nसुभद्रा भद्रदा भव्या भद्रकालीश्वरे तथा ।\n\nमहाभद्रे भद्रकाली हयतीर्थे गिरीश्वरी ।। ५-१३६ ।।\n\nवेददा वेदमाता च वेदेशा वेदमस्तके ।\n\nओघवत्यां महावीर्या महानद्यां महोदया ।। ५-१३७ ।।\n\nचण्डा चात्रिपदे चैव छागलिङ्गे बलिप्रिया ।\n\nमातृदर्शे जगन्माता करवीरपुरे सती ।। ५-१३८ ।।\n\nमलिनी रङ्गिणी वामा परमा परमेश्वरी ।\n\nसप्तगोदावरे तीर्थे देवशीर्षाखिलेश्वरी ।। ५-१३९ ।।\n\nअयोध्यायां भवानी च जयदा जयमङ्गला ।\n\nमाधवी मथुरायां च देवकी यादवेश्वरी ।। ५-१४० ।।\n\nवृन्दा गोपेश्वरी राधा रासवृन्दावने रसे ।\n\nकात्यायनी महामाया भद्रकाली कलावती ।। ५-१४१ ।।\n\nचन्द्रमाला महाशान्तिर्महायोगिन्यधीश्वरो ।\n\nवज्रेश्वरी यशोदेति व्रजश्रीर्गोकुलेश्वरी ।। ५-१४२ ।।\n\nकाञ्च्यां कनककाञ्ची स्यादवन्त्यामतिपावनी ।\n\nविद्या विद्यापुरे चैव विमला नीलपर्वते ।। ५-१४३ ।।\n\nराजेशे श्वेतगङ्गेशी विमला पुरुषोत्तमे ।\n\nविरजा याग(पू?पु)र्यां च भद्रेशे भद्रकर्णिका ।। ५-१४४ ।।\n\n(प्. ४९) तमोलिप्ते तमोघ्नी च स्वाहा सागरसंगमे ।\n\nकुलश्रीर्वंशवृद्धिश्च माधवी माधवप्रिया ।। ५-१४५ ।।\n\nमङ्गला मङ्गले कोटे राढे मङ्गलचण्डिका ।\n\nज्वालामुखी शिवापीठे मन्दारे भुवनेश्वरी ।। ५-१४६ ।।\n\nकालीघट्टे गुह्यकाली किरीटे च महेश्वरी ।\n\nकिरीटेश्वरी महादेवी लिङ्गाख्ये लिङ्गवाहिनी ।। ५-१४७ ।।\n\nसाक्षात् सर्वत्र भक्तानामभक्तानां कुतोऽपि न ।\n\nअथान्यत् संप्रवक्ष्यामि सिद्धिस्थानानि सुन्दरि ।। ५-१४८ ।।\n\nसर्वपापविनाशा(र्थि?य)सर्वसिद्धिप्रदानि च ।\n\nनिर्मितानि शिवेनेह सि(द्ध?द्धि)स्थानानि यानि च ।। ५-१४९ ।।\n\nश्रुत्वा मनसि भाव्यानि प्रकाशान्यधिकारिषु ।\n\nअमरेशमहापीठे ईश ओंकारसंज्ञकः ।। ५-१५० ।।\n\nतत्र दुर्गाद्वयं नाम चण्डिका च महेश्वरी ।\n\nप्रभासे सोमनाथादौ देवी च पुष्करेक्षणा ।। ५-१५१ ।।\n\nदेवदेवाधिपः शम्भुर्नैमिषे च महेश्वरः ।\n\nतत्र प्रज्ञा च देवी च भवानी लिङ्गधारिणी ।। ५-१५२ ।।\n\nपुष्करे च राजगन्धिः पुरुहूता महेश्वरी ।\n\nश्रीपर्वते प्रियं नाम शङ्करस्त्रिपुरान्तकः ।। ५-१५३ ।।\n\nमायापि शङ्करी तत्र भक्तानामखिलार्थदा ।\n\nजप्येश्वरे महास्थाने शङ्करी च त्रिशूलिनी ।। ५-१५४ ।।\n\nत्रिशूलः शङ्करस्तत्र सर्वपापविमोचकः ।\n\nआम्रातकपुरे सूक्ष्मः सूक्ष्माख्या परमेश्वरी ।। ५-१५५ ।।\n\nमहाकाले महाकालो महाकाली महेश्वरी ।\n\nमध्ये शिवश्च सर्वत्र शर्वाणी परमेश्वरी ।। ५-१५६ ।।\n\n(प्. ५०) केदारेश्वर ईशानो देवी सन्मार्गदायिनि ।\n\nभैरवे भैरवः शम्भुर्भैरवी परमेश्वरी ।। ५-१५७ ।।\n\nगणक्षेत्रे मङ्गलाख्या शिवोऽहं प्रपितामहः ।\n\nकुरुक्षेत्रे शिवः स्थाणुः शिवा स्थाणुप्रिया परा ।। ५-१५८ ।।\n\nइष्टलाभे स्वयंभूश्च देवी स्वायम्भवा मता ।\n\nउग्रः कनखले प्रोक्तः शिवोग्रा शिववल्लभा ।। ५-१५९ ।।\n\nविमलेश्वरे विश्वस्तु विश्वा विश्वप्रिया सदा ।\n\nअट्टहासे महानन्दो महानन्दा महेश्वरी ।। ५-१६० ।।\n\nमहान्तको महेन्द्रे च पार्वती च महान्तका ।\n\nभीमेश्वरो भीमपीठे शिवा भीमेश्वरी तथा ।। ५-१६१ ।।\n\nवस्त्रपादे भवो नाम भवानी भुवनेश्वरी ।\n\nअद्रिकूटे महायोगी रुद्राणी परमेश्वरी ।। ५-१६२ ।।\n\nअविमुक्ते महादेवो विशालाक्षी शिवा परा ।\n\nमहालये हरो रुद्रो महाभागा शिवा तथा ।। ५-१६३ ।।\n\nमहाबलश्च गोकर्णे शिवा [भद्रा च इति पाठान्तरम् ।]ज्ञेया च चण्डिका ।\n\nभद्रवर्णे महादेवो भद्रा च कर्णिका तथा ।। ५-१६४ ।।\n\nसुवर्णाख्ये सहस्राक्ष उत्पला परमेश्वरी ।\n\nस्थाणुसङ्गे शिवः स्थाण्विश्वरः स्थाण्वीश्वरा शिवा ।। ५-१६५ ।।\n\nकमलालये म(हास्नाने?हेशानो)कमलाक्षो महेश्वरः ।\n\nकमलाक्षी महेशानी सकलार्थप्रदायिनी ।। ५-१६६ ।।\n\nछगलाण्डे कपर्दी च प्रसरा च महेश्वरी ।\n\nऊर्ध्वरेता द्विरण्डे च सन्ध्याख्या परमेश्वरी ।। ५-१६७ ।।\n\nमाकोटाख्ये महाकोटः शिवा च मुण्डकेश्वरी ।\n\nमण्डलेश्वरपीठे च शङ्करः खाण्डवी शिवा ।। ५-१६८ ।।\n\n(प्. ५१) कालञ्जरे नीलकण्ठो हरकाली शिवा मता ।\n\nस्थाण्वीश्व(रो?रे)स्थलो नाम्ना स्थलाख्या परमेश्वरी ।। ५-१६९ ।।\n\nश्रीमद्व्याघ्रपुरे साक्षाद्धरनामा सभापतिः ।\n\nशिवः सभापतिर्नाम यत्र नृत्यति शङ्करः ।। ५-१७० ।।\n\nआत्मानन्दमहामोदपूर्णानन्दमहार्णवम् ।\n\nनृत्यन्तं यत्र देवेशं देवेशी परिपश्यति ।। ५-१७१ ।।\n\nयत्र आशु महादेवो भक्तानां वरदो भवेत् ।\n\nनृत्यन्तं यत्र देवेशं वीक्ष्य लोको विमुच्यते ।। ५-१७२ ।।\n\nपुण्यस्थानेषु सर्वेषु स्थानमेतन्महोत्तमम् ।\n\nयत्र कर्माणि सर्वाणि अक्षयाणि भवन्ति वै ।। ५-१७३ ।।\n\nअस्मिन् महोत्तमे स्थाने शिवगङ्गाख्यमद्भुतम् ।\n\nतटाकमस्ति तत्तीरे दक्षिणे नृत्यतीश्वरः ।। ५-१७४ ।।\n\nतटाकेऽस्मिन् वसन् स्नात्वा सभानाथं समीक्ष्य च ।\n\nअष्टोत्तरसहस्रं तु जपेच्छ्रद्धासमन्वितः ।। ५-१७५ ।।\n\nयानि ते कथितान्यत्र सदा तिष्ठन्ति देवताः ।\n\nपितरः सिद्धगन्धर्वाः सिद्धयः सर्वसिद्धिदाः ।। ५-१७६ ।।\n\nअत्र दत्तं हुतं जप्तं स्नानमक्षयपुण्यदम् ।\n\nयद्यत् प्रकीर्तितं नाम तेनैव परिपूज्य च ।। ५-१७७ ।।\n\nप्रणवादिहृदन्तेन लभतेऽभीष्टमुत्तमम् ।\n\nभोजयेद् ब्राह्मणान् योऽत्र सोऽक्षयं फलमश्नुते ।। ५-१७८ ।।\n\nइह नानासुखं भुक्त्वा हरगौरीपुरं व्रजेत् ।\n\nशोकदुःखविनाशाय करुणानिधिरीश्वरः ।। ५-१७९ ।।\n\nनिर्ममे सर्वसंपत्तौ पुण्यक्षेत्राणि भूतले ।\n\nअनेकपुण्यशुद्धानामनेककालसाधनैः ।। ५-१८० ।।\n\n(प्. ५२) आस्तिकानां भवेदत्र निवासः साधनं श्रुतिः [रतिः इति पाठान्तरम् \n\n।] ।\n\nतस्माद्यत्नेन कर्तव्यमत्र साधनमुत्तमैः ।। ५-१८१ ।।\n\nइदानीं शृणु चार्वङ्गि पीठं सर्वाङ्गसुन्दरम् ।\n\nअक्षमालामयं पीठं(ब्रूहि?विद्धि)मे परमेश्वरि ।। ५-१८२ ।।\n\nयत्र सिद्ध्यन्ति कार्याणि स्थितिस्ते शङ्करस्य च ।\n\nविष्णोरगाधबोधस्य तत्क्रियाया महेश्वरि ।। ५-१८३ ।।\n\nअन्येषां चैव देवानां युष्मत्पदनिवासिनाम् ।\n\nप्रसादो हि भवत्याशु तत्र मे प्रीतिरुत्तमा ।। ५-१८४ ।।\n\nप्रिये ते कथयिष्यामि अक्षमालात्मकं परम् ।\n\nसान्निध्यं यत्र सर्वेषां तस्मादादि दिवौकसाम् ।। ५-१८५ ।।\n\nअस्माभिश्च महद्भिश्च यद्यत् स्थानमलंकृतम् ।\n\nतत्तन्महोत्तमं प्रोक्तं सर्वसिद्धिप्रदं प्रिये ।। ५-१८६ ।।\n\nमहान्तो यत्र तिष्ठन्ति साधयन्ति परं पदम् ।\n\nतत् तन्महोत्तमं स्थानं सर्वं कल्याणदं प्रिये ।। ५-१८७ ।।\n\nअमरेशपुरं चैवासुरान्तकं पुरं तथा ।\n\nतत्तन्महोत्तमं स्थानं सर्वसिद्धिकरं नृणाम् ।। ५-१८८ ।।\n\nसतीभिः साधुभिः कान्ते यद्यत् स्थानमलंकृतम् ।\n\nअम्बिकापीठमत्यन्तमनन्तपुरमेव च ।। ५-१८९ ।।\n\nअनिरुद्धपुरं वेत्सि तथादितिपुरं परम् ।\n\nअणिमादिपुरं चैव अश्वमेधपुरं परम् ।। ५-१९० ।।\n\nअन्नपूर्णामहापीठमम्बुजाख्यपुरं तथा ।\n\nआदिपीठानन्दपीठौ चामोदावादिसूकरौ ।। ५-१९१ ।।\n\nआशु सिद्धिपुरं चैव यथाद्यन्तपुरं मुखम् ।\n\nअकम्पादित्यपीठा च आद्यादिनाथपीठकौ ।। ५-१९२ ।।\n\n(प्. ५३) इष्टनामपुरं चैव इन्दिरापुरमेव च ।\n\nइलोदयगिरिश्चैव इलान्तेन्दुपुरे प्रिये ।। ५-१९३ ।।\n\nइन्द्राणीन्द्रेश्वरश्चैव इन्द्रानन्दपुरं तथा ।\n\nपुरमिन्दुवती नाम तथेन्दुविजयं पुरम् ।। ५-१९४ ।।\n\nईश्वरीश्वरयोगौ च ईशानन्देश्वरीपुरम् ।\n\nईशान्यैशपुरं देवि कथितं पीठमुत्तमम् ।। ५-१९५ ।।\n\nकामरूपं प्रियं वाराणसी नैपालमेव च ।\n\nपौण्डवर्द्धनपीठं च पौरक्यं कान्यकुब्जकम् ।। ५-१९६ ।।\n\nपुण्याद्रिमर्बुदं चैव एकाम्राम्रातकेश्वरम् ।\n\nत्रिस्रोतः [त्रैपुरं ख पाठः ।] कामकोटं च तथा भृगुपुरं वरम् ।। ५-१९७ \n\n।।\n\nकैलासपीठं केदारं शुभं चन्द्रपुरं तथा ।\n\nश्रीपुरं च तथा कन्यापुरं जालन्धरं तथा ।। ५-१९८ ।।\n\nमालवं बिल्वपीठं [च कुलान्तं च ख पाठः ।] च देवीकोटं तथैव च ।\n\nगोकर्णं मारुतेशं च तथाट्टहासमेव च ।। ५-१९९ ।।\n\nकोल्लानामकगोत्रं च एलापुरमतिप्रियम् ।\n\nमहापथपुरं चैव ओंकारपुरमेव च ।। ५-२०० ।।\n\nजयदं च जयपुरमुज्जयिनीपुरं तथा ।\n\nहरिद्रापीठकं चैव प्रियं क्षीरपुरं प्रियम् ।। ५-२०१ ।।\n\nगजाह्वयपुरं चैव उड्डीशपुरमेव च ।\n\nप्रयागं च तथा षष्ठीपुरमेव शिवप्रदम् ।। ५-२०२ ।।\n\nमायापुरमतिश्रेष्ठं पुरं च सौरभेश्वरम् [परमेश्वरं जलेश्वरं \n\nख ।] ।\n\nश्रीशैलं मेरुपीठं च मलयं च महागिरिम् ।। ५-२०३ ।।\n\nमहेन्द्रपुरपीठं च तथा बलिपुरं प्रियम् ।\n\nहिरण्यपुरपीठं च महालक्ष्मीपुरं तथा ।। ५-२०४ ।।\n\n(प्. ५४) चण्ड्.ईपुरमतिश्रेष्ठं तथा छायापुरं प्रिये ।\n\nज्ञात्वा पीठमिदं देवि मद्भक्तेषु प्रकाशय ।। ५-२०५ ।।\n\nसमुद्धर इमा/ल्लोकान् मत्सम्बन्धविधानतः ।\n\nसंसारानलसंतप्तान् चिन्तावायुविघूर्णितान् ।। ५-२०६ ।।\n\nकृपयामृतवर्षिण्या अभिषिच्योद्धर प्रिये ।\n\nपुण्यमस्ति महत् कान्ते यशोऽप्यस्ति महत्सुखम् ।। ५-२०७ ।।\n\nमहाजनप्रसादोऽस्ति मत्प्रीतिर्लोकरक्षणे ।\n\nमत्प्रसङ्गो मदालापो मत्सवो मदनुग्रहः ।। ५-२०८ ।।\n\nमत्कर्म मम सम्बन्धो मन्नाम मम चिन्तनम् ।\n\nमत्कथा मदनुध्यानं मदावेशो मदर्चना ।। ५-२०९ ।।\n\nमदीक्षणं मदैक्यं च मन्मतिर्मन्नतिः स्तुतिः ।\n\nमद्गानं मे पुरे नाट्यं मत्कर्मोद्योग एव च ।। ५-२१० ।।\n\nमन्नाम वै मन्मनवो मच्चेष्टा मत्प्रियस्पृहा ।\n\nएकेनैव कृतार्थश्च मदनुग्रहभाग् भवेत् ।। ५-२११ ।।\n\nयदिच्छेत् तीर्थपीठेषु तदाशु लभते प्रियम् ।\n\nमन्मन्त्रग्रहणादेव निष्पापो जायते पुनः ।। ५-२१२ ।।\n\nसाधनाल्लभते सिद्धिः सिद्धक्षेत्रेष्वदीर्घतः ।\n\nमन्मनुग्रहणं (न्यू?नू)नं मत्तोषकारणं परम् ।। ५-२१३ ।।\n\nगृहीत्वा नार्चयेद्यस्तु न जाने किं स मे पुनः ।\n\nस्वर्गतः सुरवृक्षोऽपि न वै भवति कामदः ।। ५-२१४ ।।\n\nनाश्रयेद्यदि तन्मूलं को दोषस्तस्य तत् प्रिये ।\n\nचिन्तामणिर्गृहेऽप्यस्ति न तत्र कापि च स्पृहा ।। ५-२१५ ।।\n\nको दोषस्तस्य यत्नेन सिध्यन्ति सकलाः क्रियाः । \n\nतस्माद्यत् कथितं तुभ्यं तत्र यत्नः फलप्रदः ।। ५-२१६ ।।\n\n(प्. ५५) विना यत्नेन किं किं स्यान्न जाने विजये सखि ।\n\nसन्ति तीर्थानि सर्वाणि भास्करोऽयं हुताशनः ।। ५-२१७ ।।\n\nतारकाश्चन्द्रमा ज्योतिर्जलदा जलमेव च ।\n\nवसुधादिग्रहा येऽन्ये दिशो विदिश एव च ।। ५-२१८ ।।\n\nतुलसी ब्राह्मणाश्चैव पुराणानि बहूनि च ।\n\nशैवाश्च वैष्णवाश्चैव सारो धर्मः सनातनः ।। ५-२१९ ।।\n\nमद्भक्त्यवितथश्रद्धाशरणाश्च निरन्तरम् ।\n\nउपाया विविधाः सन्ति स्वपरित्राणहेतवः ।। ५-२२० ।।\n\nतथापि न यतन्तेऽहो तथा चेच्छन्ति किल्विषम् ।\n\nराजकोपप्रशभार्थे किं किं न स्यात्तदर्थिनः ।। ५-२२१ ।।\n\nसुखदुःखोपभोगश्च देशाद् देशान्तरं तथा ।\n\nप्राप्याप्राप्ये तथा वस्तू दिवा रात्रिस्तथैव च ।। ५-२२२ ।।\n\nइन्द्रियस्पर्शभोगाश्च मेध्यामेध्यं च दर्शने ।\n\nयत्नायत्नकृतं कार्यं सिक्तासिक्तमहोदधिः ।। ५-२२३ ।।\n\nभुक्ताभुक्तशरीरं तु सुवेशश्च कुवेशकः ।\n\nप्रियवागप्रियवाक् च दूरं निकटमेव च ।। ५-२२४ ।।\n\nसुखं दुःखं तथा यच्च नानाकर्म प्रियाप्रियम् ।\n\nसर्वेषां ह्रासवृद्धी च वपुषां निर्गमागमौ ।। ५-२२५ ।।\n\nधनानां स्थितिनाशौ च गन्धानां च क्षयस्थिती ।\n\nवयोयौवनरूपाणां प्रक्रमं सर्वमेव च ।। ५-२२६ ।।\n\nपश्यन्तोऽपि न पश्यन्तो ज्ञानिनोऽज्ञानिनः सदा ।\n\nतस्माच्छ्रद्धामयं मन्त्रं(सर्वं)श्रद्धा हि भावसिद्धिदा ।। ५-२२७ ।।\n\nअस्मासु भावना यस्य सोऽस्मासु प्रतिपद्यते ।\n\nतस्मात् साधुपदे सद्भिर्गन्तव्यमतियत्नतः ।। ५-२२८ ।।\n\n(प्. ५६) प्रमादादपि नासाधुपथे वै ज्ञानदृष्टिभिः ।\n\nइति सर्वं समालोच्य यथार्थं बुद्ध्य पण्डिते ।। ५-२२९ ।।\n\nआचर स्वं प्रियं धर्मं प्रवर्तय शुचिव्रतम् ।\n\nमत्पदाम्बुजसेवासु व्रजन्तु मम सन्निधिम् ।। ५-२३० ।।\n\nक्रीडन्तु मज्जनैः सार्धं प्राप्नुयुः परनिर्वृतिम् ।\n\nएतैर्मदुपदेशैस्त्वं शृणु वार्तां महामते ।। ५-२३१ ।।\n\nत्वत्प्रसादादिमे लोकाः सूरिणः स्युर्महाप्रिये ।\n\nअत्र ते प्रियनामानि शृणुष्व नगनन्दिनि ।। ५-२३२ ।।\n\nकामेशा कामरूपे त्वं पूर्णा काश्यां विमुक्तिदा ।\n\nनेपाले पुण्यदा पुण्या सुवेशा पौण्ड्रवर्द्धने ।। ५-२३३ ।।\n\nधर्मबुद्धिः सुधा चैव सुखदा पापमोचनी ।\n\n[पारस्ये ख पाठः ।] पौरक्ये परमानन्दा ब्रह्माणी कान्यकुब्जके ।। ५-२३४ ।।\n\nपुण्याद्रौ च महापुण्या पूर्णा यज्ञफलेश्वरी ।\n\nकात्यायन्यर्बुदे देवि धनदा शिववल्लभा ।। ५-२३५ ।।\n\nएका चैकाम्रके देशे सुरूपेशाम्रकेश्वरे ।\n\nत्रिपुरे [त्रिस्रोतसि ख पाठः ।] सुन्दरी दिव्यरूपाखिलमनोहरा ।। ५-२३६ ।।\n\nकामकोटे महापीठे प्रमदा मदनालसा ।\n\nकामेश्वरी रतिश्चैव भृगुपुर्यां व्रजेश्वरी ।। ५-२३७ ।।\n\nवृक्षेशा च तपोलक्ष्मीः कैलासे भुवनेश्वरी ।\n\nकेदारे वरदा चैवामृता चन्द्रपुरे सिता ।। ५-२३८ ।।\n\nकलावती प्रभेशा च श्रीपुरे श्रीरमा प्रिया ।\n\nकुमारी ब्रह्मचर्या च कन्या च कन्यकापुरे ।। ५-२३९ ।।\n\nजालन्धरे महापीठे नागर्याग्निमुखी शुभा ।\n\nज्वालामुखी लोलजिह्वा सुवेशा च सुरङ्गिणी ।। ५-२४० ।।\n\n(प्. ५७) मालवे च महाविद्या बिल्वपीठे च रूपिणी ।\n\nरूपवति महादेवी देवीकोटेऽखिलेश्वरी ।। ५-२४१ ।।\n\nगोकर्णे प्रियपीठे त्वं रुद्राणी सर्वमङ्गला ।\n\nपवने हरपीठे च गन्धश्रीश्च सुगन्धिका ।। ५-२४२ ।।\n\nअट्टहासे महापीठे भीमकाली च कालिका ।\n\nविरजे मुक्तिहेतुश्च नमः स्वस्ति सुधामयी ।। ५-२४३ ।।\n\nजयश्री राजलक्ष्मीश्च सुवेशा राजपर्वते ।\n\nएलापुरे महासंपत् माहेश्वरी महापथे ।। ५-२४४ ।।\n\nगायत्री ब्रह्मरूपा च तत्सदोङ्कारपीठके ।\n\nजया जयपुरे देवी जयदा जयमङ्गला ।। ५-२४५ ।।\n\nविजया मङ्गला गौरी उज्जयिन्यां सदा शिवा ।\n\nगौरीश्वरी महादेवी हारद्रापीठके शिवा ।। ५-२४६ ।।\n\nक्षीरपीठे युगाद्या च क्षीराख्या नियमप्रभा ।\n\nराजेश्वरी महालक्ष्मीर्हस्तिनापुरवासिनी ।। ५-२४७ ।।\n\nकमला विमला भक्ती रौद्री च नीलपर्वते ।\n\nयागेश्वरी त्रिवेण्यां [त्रिवेणी ख पाठः ।] च त्रिःस्रोता ब्रह्मरूपिणी ।। ५-२४८ \n\n।।\n\nसिन्धुस्थ(ली?ले)कामधेनुः षष्ठी षष्ठीपुरे प्रिये ।\n\nमाया मायापुरे देवी सुरभी सौरभेश्वरे ।। ५-२४९ ।।\n\nविलासिनी महानन्दा प्रियचन्दनपर्वते ।\n\nमहाव्रजेश्वरी श्रेष्ठा शमनेश्वरपीठके ।। ५-२५० ।।\n\nभवानी भवभक्ता च श्रीशैले शिववल्लभा ।\n\nदेवता या स्वर्गलक्ष्मीः कनकामरपर्वते ।। ५-२५१ ।।\n\nउमा गौरी सती सत्या पार्वती हिमपर्वते ।\n\nइन्द्रेश्वरी सुराराध्या माहेन्द्रे जगदीश्वरी ।। ५-२५२ ।।\n\n(प्. ५८) अल्लाभोगेश्वरी नित्या श्रीमद्वलिपुरे शिवा ।\n\nसुवर्णा कनका वामा हिरण्यपुरपीठके ।। ५-२५३ ।।\n\nमहालक्ष्मीर्महेशानी महालक्ष्मीपुरेऽम्बिका ।\n\nचण्डीपुरे [चण्डा ख पाठः ।] प्रचण्डा च चण्डा चण्डवती शिवा ।। ५-२५४ ।।\n\nछत्रे मेघस्वना चैव माया च्छत्रेश्वरी तथा ।\n\nकालीघट्टे महापीठे काली कालात्मिका तथा ।। ५-२५५ ।।\n\nलिङ्गाख्ये भैरवी विद्या विजया जाह्नवीतटे ।\n\nइति ते कथितं दिव्यं पीठक्रममुदाहृतम् ।। ५-२५६ ।।\n\nअतिगुह्यं महेशानि कथितं देववन्दिते [सुरगणार्चिते इत्यपि पाठः ।] ।\n\nमद्भक्तेभ्यो महेशानि प्रकाशमुपपादय ।। ५-२५७ ।।\n\nतेषां भाग्यवशेनैव कथितं मन्मुखोदितम् ।\n\nअकथ्यं कथितं भद्रे अतिप्रियतमे शिवे ।। ५-२५८ ।।\n\nसारात् सारतरं सर्वं कथितं तव सुन्दरि ।\n\nइति श्रीबृहन्नीलतन्त्रे भैरवभैरवीसंवादे नैमित्तिकार्चन पीठ \n\nतदीश्वरीवर्णनं पञ्चमः पटलः ।। ५ ।।\n\nअथ\n\nषष्ठः पटलः ।\n\nश्रीदेव्युवाच ।\n\nभगवन् सर्वधर्मज्ञ सर्वशास्त्रविशारद ।\n\nइदानीं श्रोतुमिच्छामि पूजनं कुलपूजनम् ।। ६-१ ।।\n\nयत्कृ(ते?त्वा)साधको वीरः सद्यो मोक्षमवाप्नुयात् ।\n\nएकश्चेत् कुलशास्त्रज्ञः पूजार्हस्तत्र भैरव ।\n\nकथयस्व महादेव यदि स्नेहोऽस्ति मां प्रति ।। ६-२ ।।\n\nश्रीभैरव उवाच ।\n\nकथितव्यं महापुण्यं विस्तरेण तपोधने ।\n\nसर्व एव सुराः पूज्याः सत्यं ब्रह्मादयः शिवे ।। ६-३ ।।\n\nएका चेद्युवती तत्र पूजिता चावलोकिता ।\n\nस(र्वत्रै?र्वा ए)व परादेव्यः पूजिताः कुलभैरवि ।। ६-४ ।।\n\nआदावन्ते च मध्ये च सा हि पूज्या [लक्षपूर्तौ ख पाठः ।] विशेषतः ।\n\nन पूजयति चेत् कान्तां बहु[तदा ख पाठः ।]विघ्नैर्विलिप्यते ।। ६-५ ।।\n\nपूर्वार्जितफलं नास्ति का कथा परसाधने [पूजने ख पाठः ।] ।\n\nनवशक्तिर्महेशानि पञ्चशक्तिश्च भैरवि ।। ६-६ ।।\n\nपूजिता विगुणं सर्वं सगुणं कारयेद्यतः ।\n\nपृथिवीं सस्यसंपन्नां ब्राह्मन्णे वेदपारगे ।। ६-७ ।।\n\nदत्त्वा यत्फलमाप्नोति तत्फलं कौलिकार्चनात् ।\n\nअन्नदानं सहस्रेभ्यः शतेभ्यो यज्वनामपि ।। ६-८ ।।\n\nतेषां भोजनदानेन तत्फलं कौलिकार्चनात् ।\n\nवापीकूपतडागानि कृत्वा च शिवकृष्णयोः ।। ६-९ ।।\n\n(प्. ६०) दानाद् यत् फलमाप्नोति तत्फलं कौलिकार्चनात् ।\n\nयदि भाग्यवशेनैव वारमेकं प्रपूजयेत् ।। ६-१० ।।\n\nकृता(र्थो?र्था)स्ते हि निस्तीर्णा यान्ति देवीपुरे स्वयम् ।\n\nपुरश्चरणकालेऽपि यदि स्यात् पीठपूजनम् ।। ६-११ ।।\n\nतत्रैव पीठपूजा सा मनसापि न हीयते ।\n\nदेवीकोटे महाभागा उड्डियाने च भैरवी ।। ६-१२ ।।\n\nयोनिमुद्रा [योगनिद्रा ख पाठः ।] कामरूपे महिषासुरमर्दिनी ।\n\nकात्यायनी कामभूमौ कामाख्या कामरूपिणी ।। ६-१३ ।।\n\nजालन्धरी च पूर्णेशी पूर्णशैले च चण्डिका ।\n\nकामरूपे ततो देवी पूज्या दिक्केरवासिनी ।। ६-१४ ।।\n\nअथवा कामरूपस्य दर्शनं यदि भाग्यतः ।\n\nतदा भगादिदेवीनां पूजा तत्र विधीयते ।। ६-१५ ।।\n\nयदि भाग्यवशेनैव कुलदृष्टिः प्रजायते ।\n\nतदैव मानसीं तत्र तासां च संप्रकल्पयेत् ।। ६-१६ ।।\n\nभगिनीं भगजिह्वां च भगास्यां भगमालिनीम् ।\n\nभगिनीं च भगाक्षीं च भगकर्णां भगत्वचम् ।। ६-१७ ।।\n\nभगनासां भगस्तनीं भगस्थां भगसर्पिणीम् ।\n\nतत्र संपूज्य गन्धाद्यैर्मानसैर्गुरुमेव च ।। ६-१८ ।।\n\nनमस्कृत्य विधानेन स्वयमक्षोभितः सुधीः ।\n\nद्वादश्यां पूजयेद्विष्णुं चतुर्दश्यामुमापतिम् ।। ६-१९ ।।\n\nअष्टम्यां पूजयेच्छक्तिं सर्वसिद्धिप्रदां किल ।\n\nकेशसंस्कारकर्माणि कारयेत् सर्वदा प्रिये ।। ६-२० ।।\n\nआदावानीय देवेशि स्वकान्तां वा परस्त्रियम् ।\n\nप्रथमं चासनं दत्त्वा पाद्यं दद्यात् ततः परम् ।। ६-२१ ।।\n\n(प्. ६१) अर्घ्यं दद्यान्महेशानि यथोक्तविधिना शिवे ।\n\nआचमनीयं च तथा दद्याच्च सुधया प्रिये ।। ६-२२ ।।\n\nस्नानीयं परमेशानि वौषडन्तेन दापयेत् ।\n\nगन्धं दद्यान्महेशानि गन्धानामष्टकं तथा ।। ६-२३ ।।\n\nपुष्पं दद्याद्वरारोहे गन्धयुक्तं मनोहरम् ।\n\nधूपं गुग्गुलुना दद्यात् महादैव्यै मनोहरम् ।। ६-२४ ।।\n\nदीपं च सर्पिषा दद्यात् ताम्राधारं सुशोभनम् ।\n\nनैवेद्यं परमं दद्यात् सुस्वादु सुमनोहरम् ।। ६-२५ ।।\n\nनानाद्रव्ययुतं दद्यान्नारिकेलयुतं तथा ।\n\nरम्भाफलं बीजपूरं श्रीफलं श्रीनिकेतनम् ।। ६-२६ ।।\n\nमधु दद्यान्महेशानि पलद्वयमितं शुभे ।\n\nघृतं दद्यान्महेशानि नूतनं पलमानतः ।। ६-२७ ।।\n\nनानोपहारसंयुक्तं दधिदुग्धयुतं तथा ।\n\nताम्बूलं परमं दद्यात् सुस्वादु च सुवासितम् ।। ६-२८ ।।\n\nकर्पूरादिसमायुक्तं गुवाकेन समन्वितम् ।\n\nचर्व्यं चोष्यं तथा लेह्यं पेयं दद्यान्महेश्वरि ।। ६-२९ ।।\n\nजलं दद्याद्वरारोहे कर्पूरादिसुवासितम् ।\n\nयद्यदिच्छति तस्मिन् वै काले सुरगणार्चिते ।। ६-३० ।।\n\nतत्तद् दद्याद्विशेषेण येन तुष्यति सुन्दरी ।\n\nसप्तवर्षाष्टवर्षा वा नववर्षा च या भवेत् ।। ६-३१ ।।\n\nदशवर्षा महेशानि एकादशगता तथा ।\n\nद्वादशे वर्षे संप्राप्ता [प्राप्ते क पाठः ।] तथा त्रयोदशे शुभे ।। ६-३२ ।।\n\nचतुर्दशे तथा देवि(तथा? वर्षे)पञ्चदशे तथा ।\n\nषोडशवर्षा तथा देवि श्रेष्ठा कार्मप्रदा तु सा ।। ६-३३ ।।\n\n(प्. ६२) केशसंस्करणं कुर्यान्नानाद्रव्यैर्मनोरमैः ।\n\nततो दद्यात् महाद्रव्यं येन तुष्यति मानवी ।। ६-३४ ।।\n\nस्तनद्वन्द्वे रमाबीजं हनुद्वये भग-द्वयम् ।\n\nकक्षाधः परमेशानि लिखेत् गङ्गाधर द्वयम् ।। ६-३५ ।।\n\nयोन्यधः कामिनी युग्ममूरुद्वये लिखेत् प्रिये ।\n\nपादपद्मतले विश्वबीजं परमदुर्लभम् ।। ६-३६ ।।\n\nसंलिख्य विधिवद्भक्त्या शिरीषवृन्तकेन वै ।\n\nभगे लिखेन्महेशानि बालाबीजं महेश्वरि ।। ६-३७ ।।\n\nओष्ठद्वये भगं चैव लेखन्या कनकस्य च ।\n\nहस्तद्वये काकिनी च लेखनीया च देशिकैः ।। ६-३८ ।।\n\nरक्तवस्त्रं महेशानि दद्याद्भद्रं मनोरमम् ।\n\nरक्ताख्यचन्दनेनैव लिखेत् बीजं सुरेश्वरि ।। ६-३९ ।।\n\nभगे पुष्पाञ्जलिं दत्त्वा प्रणमेद् दण्डवद्भुवि ।\n\nएवं वारत्रयं कुर्यात् यावद् दृष्टिर्न जायते ।। ६-४० ।।\n\nमूलमन्त्रं महेशानि जपेत् पर्वतमस्तके ।\n\nसहस्रस्य प्रमाणेन जपेत् तत्र महेश्वरि ।। ६-४१ ।।\n\nअष्टाविंशतिमानेन तदास्ये तु जपेत् प्रिये ।\n\nअष्टोत्तरशतं योनिगर्तमध्ये जपेत् प्रिये ।। ६-४२ ।।\n\nतासामभीष्टसिद्ध्यर्थं कुर्यात् पर्वतमर्दनम् ।\n\nमूलं जपेन्महेशानि ताडयेद् योनिमण्डलम् ।। ६-४३ ।।\n\nततस्तत्त्वं पुरः क्षिप्त्वा सिद्धो भवति साधकः ।\n\nकालीप्रयोगमेतद्धि जानीहि सुरवन्दिते ।। ६-४४ ।।\n\nकाली तारा महाविद्या त्रिपुरार्णा महेश्वरी ।\n\nएतासां भैरवीणां च प्रयोगात् सिद्धिमाप्नुयात् ।। ६-४५ ।।\n\n(प्. ६३) बलिं दद्यान्महेशानि सन्ध्याकाले शिवालये ।\n\nअदत्त्वा च महादेवि बलिं सर्वहितं प्रिये ।। ६-४६ ।।\n\n............................................................ ।\n\nशिवायै च बलिं दद्यात् सर्वयत्नपुरःस(रैः?रम्) ।\n\nअन्यथा सिद्धिहानिः स्यान्नात्र कार्या विचारणा ।। ६-४७ ।।\n\nप्रान्तरे बिल्वमूले वा श्मशाने वापि साधकः ।\n\nनिर्जने वा वने घोरे हर्म्ये वा प्रङ्गणेऽपि वा ।। ६-४८ ।।\n\nभित्त्यधो वा महेशानि बलिं दद्याद् विधानतः ।\n\nमांसप्रधानं नैवेद्यं सन्ध्याकाले निवेदयेत् ।। ६-४९ ।।\n\nकालि कालीति वक्तव्ये [व्या ख पाठः ।] तत्र सा शिवरूपिणी ।\n\nपशुरूपा समायाति परिवारगणैः सह ।। ६-५० ।।\n\nभुक्त्वा रौति यदैशान्यां वायव्यां सुरवन्दिते ।\n\nऐशान्यां सुखसंपत्तिर्वायवी भोगमोक्षदा ।। ६-५१ ।।\n\nतदैव मङ्गलं तेषां भवत्येव न संशयः ।\n\nअवश्यमन्नदानेन नियतं [नित्यं संतोषयेत् ख पाठः ।] तोषयेच्छिवाम् ।। \n\n६-५२ ।।\n\n(नित्यश्राद्धं यथा सन्ध्यावन्दनं पितृतर्पणम् ।\n\nतथेयं कुलदेवीनां नित्यता कुलपूजने ।। ६-५३ ।।\n\nपशुरूपां शिवां देवीं यो नार्चयति निर्जने) ।\n\nजपपूजाविधानानि यत् किञ्चित् सुकृतानि च ।। ६-५४ ।।\n\nगृहीत्वा शापमादाय शिवा रोदिति निर्जने ।\n\nशिवारावेण तस्याशु सर्वं नश्यति निश्चितम् ।। ६-५५ ।।\n\nएकया भुज्यते यत्र शिवया देवि भैरवि ।\n\nतत्रैव सर्वदेवानां प्रीतिः परमदुर्लभा ।। ६-५६ ।।\n\n(प्. ६४) पशुशक्तिर्नरशक्तिः पक्षिशक्तिश्च भैरवि ।\n\nपूजिता द्विगुणं [विगुणं कर्म सगुणं साधयेद् ध्रुवम् ख पाठः ।] \n\nकर्म साधयेत् परमेश्वरि ।। ६-५७ ।।\n\nतेन सर्वं प्रयत्नेन कर्तव्यं पूजनं महत् ।\n\nराजादिभयमापन्ने देशान्तरभयादिके ।। ६-५८ ।।\n\nअशुभानि च कर्माणि विचिन्त्य बलिमाहरेत् ।\n\nबलिमन्त्रं प्रवक्ष्यामि सावधानावधारय ।। ६-५९ ।।\n\nयेन सिद्ध्यति सर्वेशि नास्ति कालस्य निश्चयः ।\n\nआदौ कालीं समुद्धृत्य शिवे चेति ततः परम् ।। ६-६० ।।\n\nसर्वरूपधरे पश्चात् आगछेति पदद्वयम् ।\n\nमम शब्दं ततो ब्रूयात् बलि शब्दं ततः परम् ।। ६-६१ ।।\n\nगृह्ण गृह्णेति द्वन्द्वं च वह्निजायावधिमनुः ।\n\nमन्त्रेणानेन देवेशि बलिं दत्त्वा मनोहरम् ।। ६-६२ ।।\n\nसर्वपापैः प्रमुच्येत सत्यं सत्यं महेश्वरि ।\n\nमन्त्रान्तरं प्रवक्ष्यामि बल्यर्थं यन्मनोहरम् ।। ६-६३ ।।\n\nगृह्ण देवि महाभागे शिवे कालाग्निरूपिणि ।\n\nशुभाशुभफलं व्यक्तं ब्रूहि गृह्ण बलिं तव ।। ६-६४ ।।\n\nएवमुच्चार्य दातव्यो बलिः कुलजनप्रियः ।\n\nयदा न भुज्यते देवि तदा नैव शुभं भवेत् ।। ६-६५ ।।\n\nशुभं यदि भवेत् तत्र भुज्यते तदशेषतः ।\n\nएवं ज्ञात्वा महादेवि शान्तिं स्वस्त्ययनं चरेत् ।। ६-६६ ।।\n\nइति ते कथितं देवि नैमित्तिकविधिं शिवे ।\n\nयत्कृते साधको वीरो जायते च निरापदः ।। ६-६७ ।।\n\nअथ वक्ष्ये महेशानि शाक्ताचारक्रमं शुभम् ।\n\nशाक्तानां कुलसर्वस्वं जानीहि नगनन्दिनि ।। ६-६८ ।।\n\n(प्. ६५) प्रातरुत्थाय मन्त्रज्ञः कुलवृक्षं प्रणम्य च ।\n\nशिरःपद्मे गुरुं ध्यात्वा तत्सुधाप्लावितं स्मरेत् ।। ६-६९ ।।\n\nमानसैरुपचारैस्तु तमाराध्य निरामयः ।\n\nमुलादिब्रह्मरन्ध्रान्तं मूलविद्यां विभावयेत् ।। ६-७० ।।\n\nसूर्यकोटिप्रतीकाशां सुधाप्लावितविग्रहाम् ।\n\nतत्प्रभापटलव्याप्तं स्वशरीरं विचिन्तयेत् ।। ६-७१ ।।\n\nश्लेष्मातक-करञ्जाक्ष-निम्बाश्वत्थकदम्बकाः ।\n\nबिल्वो वाप्यथवाऽशोक इत्यष्टौ कुलपादपाः ।। ६-७२ ।।\n\nएवं ते कथितं भद्रे तन्त्रेऽन्यस्मिन् महेश्वरि ।\n\nबालां वा यौवनोन्मत्तां वृद्धां वा कुलसुन्दरीम् ।। ६-७३ ।।\n\nकुत्सितां वा महादुष्टां नमस्कृत्य विभावयेत् ।\n\nतासां प्रहारो निन्दा वा कौटिल्यमप्रियं तथा ।। ६-७४ ।।\n\nसर्वथा च न कर्तव्यमन्यथा सिद्धिरोधकः ।\n\nस्त्रियो देवाः स्त्रियः प्राणाः स्त्रिय एव विभूषणम् ।। ६-७५ ।।\n\nस्त्रीसङ्गिना सदा भाव्यमन्यथा स्वस्त्रियामपि ।\n\nविपरीतरता सा तु भाविता हृदयोपरि ।। ६-७६ ।।\n\nतद्धस्थावचितं द्रव्यं तद्धस्तावचितं जलम् ।\n\nतद्धस्तावचितं भोज्यं देवताभ्यो निवेदयेत् ।। ६-७७ ।।\n\nअन्यमन्त्रपुरस्कारं निन्दां चैव विवर्जयेत् ।\n\nएतद् ब्रह्म तदेवैतन्नाहं वस्तु न सोऽपि च ।। ६-७८ ।।\n\nनानाचारं न कर्तव्यं नाचारणमितस्ततः ।\n\nप्रायश्चित्तं भृगोः पातं तीर्थाभिगमनं तथा ।। ६-७९ ।।\n\nपिण्डं वेदोदितं न्यासं कौले पञ्च विवर्जयेत् ।\n\nभूतहिंसा न कर्तव्या पशुहिंसा विशेषतः ।। ६-८० ।।\n\n(प्. ६६) बलिदानं विना देव्या हिंसां सर्वत्र वर्जयेत् ।\n\nबलिदानाय या हिंसा दोषाय प्रकीर्तिता ।। ६-८१ ।।\n\nबलिदानाय हिंस्याच्च सदा देवि महापशून् ।\n\nइति वेदविदां देवि सिद्धान्तः सर्वसंमतः ।। ६-८२ ।।\n\nवेदसंमतसिद्धन्तः स ममापि च संमतः ।\n\nपशुयागे महेशानि पशुं हन्यान्न संशयः ।। ६-८३ ।।\n\nसा हिंसा निन्दिता वेदैर्या च वैधेतरा भवेत् ।\n\nवैधहिंसा च कर्तव्या संशयो नास्ति कश्चन ।। ६-८४ ।।\n\nइदानीं शृणु चार्वङ्गि रहस्यं परमाद्भुतम् ।\n\nरहस्यं सर्वदेवीनां समयाचारलक्षणम् ।। ६-८५ ।।\n\nयेन विना महेशानि न सिध्येन्मन्त्रमुत्तमम् ।\n\nकल्पकोटिजपेनापि तस्य सिद्धिर्न जायते ।। ६-८६ ।।\n\nमानवाः कुलशास्त्राणां कुलाचारानुचारिणाम् ।\n\nसिद्धाः स्युर्नास्ति संदेहो वैष्णवाचारतत्पराः ।। ६-८७ ।।\n\nपरनिन्दासहिष्णुः स्यादुपकाररतः सदा ।\n\nपर्वते विजने वापि निर्जने शून्यमण्डले ।। ६-८८ ।।\n\nचतुष्पथे कलामध्ये यदि दैवान्महेश्वरि ।\n\nक्षणं ध्यात्वा मनुं जप्त्वा नत्वा गच्छेद् यथासुखम् ।। ६-८९ ।।\n\nगृध्रं वीक्ष्य महाकालीं नमस्कुर्यादतन्द्रितः ।\n\nक्षेमङ्करीं तथा वीक्ष्य जम्बुकीं यमदूतिकाम् ।। ६-९० ।।\n\nकुररं श्येनभूकाकौ कृष्णमार्जारमेव च ।\n\nकृशोदरि महाचण्डे मुक्तकेशि बलिप्रिये ।। ६-९१ ।।\n\nकुलाचारप्रसन्नास्ये नमस्ते शंकरप्रिये ।\n\nश्मशाने च शवं दृष्ट्वा प्रदक्षिणमनुव्रजन् ।। ६-९२ ।।\n\n(प्. ६७) प्रणम्यानेन मनुना मन्त्री सुखमवाप्नुयात् ।\n\nघोरदंष्ट्रे करालास्ये [कठोराक्षि ख पाठः ।] किटि शब्दनिनादिनि ।। ६-९३ ।।\n\nगुरुघोररवास्फाले नमस्ते चितिवासिनि ।\n\nरक्तवस्त्रां रक्तपुष्पां विलोक्य त्रिपुराम्बिकाम् ।। ६-९४ ।।\n\nप्रणम्य दण्डवद्भूमाविम मन्त्रं पठेन्नरः ।\n\nबन्धूकपुष्पसंकाशे त्रिपुरे भयनाशिनि ।। ६-९५ ।।\n\nभाग्योदयसमुत्पन्ने नमस्ते वरवर्णिनि ।\n\nकृष्णवर्णं तथा पुष्पं राजानं राजपुत्रकम् ।। ६-९६ ।।\n\nहस्त्यश्वरथशस्त्राणि करवीरं तथा शिवम् [फलकान् वीरपूरुषान् ख \n\nपाठः ।] ।\n\nमहिषं कुलनाथं च दृष्ट्वा महिषमर्दिनीम् ।। ६-९७ ।।\n\nप्रणम्य जयदुर्गां वा स तु विघ्नैर्न लिप्यते ।\n\nजय देवि जगद्धात्रि त्रिपुराद्ये त्रिदैवते ।। ६-९८ ।।\n\nभक्तेभ्यो वरदे देवि महिषघ्नि नमोऽस्तु ते ।\n\nमद्यभाण्डं समालोक्य मत्स्यमांसं वरस्त्रियम् ।। ६-९९ ।।\n\nदृष्ट्वा च भैरवीं देवीं प्रणम्य विन्यसेन्मनुम् [विमृशेत् ख पाठः ।] ।\n\nघोरविघ्नविनाशाय कुलाचारसमृद्धये ।। ६-१०० ।।\n\nनमामि वरदे देवि मुण्डमालाविभूषिते ।\n\nरक्तधारासमाकीर्णे वरदे [र्णवदने ख पाठः ।] त्वां नमाम्यहम् ।। ६-\n\n१०१ ।।\n\nसर्वविघ्नहरे देवि नमस्ते हरवल्लभे ।\n\nएतेषां दर्शनेनैव यदि नैवं प्रवर्तते ।। ६-१०२ ।।\n\nशक्तिमन्त्रं पुरस्कृत्य तस्य सिद्धिर्न जायते ।\n\nएतेषां हिंसनोच्चाटमारणं वागुरादिभिः ।। ६-१०३ ।।\n\nक्रियते येन पापात्मा मद्भक्तः स कथं भवेत् ।\n\nप्रधानांशसमुद्भूता एते कुलजनप्रिये ।। ६-१०४ ।।\n\n(प्. ६८) डाकिन्यश्च महादेवि त्वदंशाः सर्वतो दिशः ।\n\nलब्धसिद्धिसमायोगो डाकिनीदर्शनं यदि ।। ६-१०५ ।।\n\nअथवा दानवानां च मद्भक्तानां विशेषतः ।\n\nवटुकानां देवतानां तस्य सिद्धिश्च जायते ।। ६-१०६ ।।\n\nपरयोषां समालोक्य षोडशाब्दां मनोहराम् ।\n\nरक्तवस्त्रां मृगाक्षीं च प्रणम्य च मनुं जपेत् ।। ६-१०७ ।।\n\nअष्टोत्तरशतं जप्त्वा सिद्धिमाप्नोति निश्चितम् ।\n\nततः सिद्धमनुर्मन्त्री सर्वकर्माणि साधयेत् ।। ६-१०८ ।।\n\nवैशाखे मासि देवेशि तृतीयाक्षयसंज्ञिता ।\n\nतस्यां चावाह्य विधिवत् कालिकां भुवनेश्वरीम् ।। ६-१०९ ।।\n\nप्रस्तुतिं कारयेद्विद्वान् सर्वकामफलप्रदाम् ।\n\nस्तुत्वा चावाह्य यत्नेन पूजयेत् परदेवताम् ।। ६-११० ।।\n\nचतुर्भुजां महादेवीं मुण्डमालाविभूषिताम् ।\n\nअभयं वरदं खड्गं मुण्डमालाधरां पराम् ।। ६-१११ ।।\n\nश्रीदेव्युवाच \n\nभगवन् सर्वधर्मज्ञ सर्वशास्त्रार्थपारग ।\n\nकालिकाया महादेव्याः पूजनं विस्तरेण तु ।। ६-११२ ।।\n\nगुप्तबीजं गुप्तमन्त्रं मूलाधारबहिष्क्रियाम् ।\n\nकथयस्व समासेन येन तुष्यामि शंकर ।। ६-११३ ।।\n\n(श्रीभैरव उवाच) ।\n\nमन्त्रन्यासं समाचर्य ऋष्यादिन्यासमाचरेत् ।\n\nआदौ च आसनं दत्त्वा पूजयेत् परदेवताम् ।। ६-११४ ।।\n\nअस्यां तिथौ महादेवि कालिकां यः प्रपूजयेत् ।\n\nतस्य सर्वार्थसिद्धिः स्यात् सर्वशत्रुक्षयो भवेत् ।। ६-११५ ।।\n\n(प्. ६९) राजानोऽन्ये महेशानि दासत्वं प्राप्नुयुर्लघु ।\n\nन पूजयति चेत्कालीं दम्भाद्वाप्यथ भैरवि ।। ६-११६ ।।\n\nसर्वनाशं करोत्याशु क्रुद्धा भवति कालिका ।\n\nतस्मात् सर्वप्रयत्नेन महाविभवविस्तरैः ।। ६-११७ ।।\n\nपूजयेत् परमेशानीं सर्वकामसमृद्धिदाम् ।\n\nमहापूजां महादेवि यदि कुर्याद्वरानने ।। ६-११८ ।।\n\nतदैव महती सिद्धिर्भवत्येव न संशयः ।\n\nचतुर्वर्गस्य कामी हि पूजयेत् कालिकां मुदा ।। ६-११९ ।।\n\nप्राणप्रतिष्ठामन्त्रेण प्राणान् संस्थापयेद् बुधः ।\n\nन्यासजालं महादेव्याः शरीरे विनिवेश्य वै ।। ६-१२० ।।\n\nएवं च आत्मनो देहे न्यासजालं निवेशयेत् ।\n\nभूतशुद्धिं ततः कुर्यात् प्राणायामं चरेत् त्रिधा ।। ६-१२१ ।।\n\nअपसर्पन्तु ते भूता ये भूता भुवि संस्थिताः ।\n\nये भूता विघ्नकर्तारस्ते नश्यन्तु शिवाज्ञया ।। ६-१२२ ।।\n\nविघ्नानुत्सार्य देवेशि पद्मं निर्माय यागवित् ।\n\nदेवीसंमुखतो देवि ततः पूजां समारभेत् ।। ६-१२३ ।।\n\nरात्रौ गते तु प्रहरे प्रथमे सुरवन्दिते [सुरगणार्चिते इति पाठान्तरम् ।] ।\n\nआसनं प्रथमं दद्यात् स्वागतं तदनन्तरम् ।। ६-१२४ ।।\n\nपाद्यार्घ्याचमनीयं च मधुपर्कं ततः परम् ।\n\nतथा चाचमनीयं च स्नानीयं च ततः परम् ।। ६-१२५ ।।\n\nवसनं रक्तकं दद्याद् रजताभरणं तथा ।\n\nगन्धपुष्पे महादेवि धूपदीपौ ततः परम् ।। ६-१२६ ।।\n\nनैवेद्यं त्रिविधं दद्यात् सुस्वादु सुमनोहरम् ।\n\nताम्बूलं परमं हृद्यं दद्याद् देव्यै मनोहरम् ।। ६-१२७ ।।\n\n(प्. ७०) बलिदानं महादेव्यै कुर्यात् साधकसत्तमः ।\n\nछागं दद्यात् तथा मेषं महिषं गोधिकां तथा ।। ६-१२८ ।।\n\nकपोतं च महेशानि दद्याद् देव्यै मनोहरम् ।\n\nमधूदकं महादेव्यै शर्करादिविनिर्मितम् ।। ६-१२९ ।।\n\nततः शत्रुबलिं राजा दद्यात् क्षीरेण निर्मितम् ।\n\nस्वयं छिन्द्यात् क्रोधदृष्ट्या प्रहारजनकेन च ।। ६-१३० ।।\n\nकोपेन च सकृद् देवि सत्यं सत्यं गणेश्वरि ।\n\nप्राणप्रतिष्ठां कृत्वा वै शत्रुनाम्ना महेश्वरि ।। ६-१३१ ।।\n\nशत्रुक्षयो महादेवि भवत्येव न संशयः ।\n\nमन्त्रं जप्त्वा विधानेन नमस्कुर्याच्छुचिस्मिते ।। ६-१३२ ।।\n\nवाद्यभाण्डं निवेद्यैव सर्वयत्नेन देशिकः ।\n\nततः स साधको वीरो जायते नात्र संशयः ।। ६-१३३ ।।\n\nसन्दंशं परमं दद्याद् भृष्टद्रव्येण संयुतम् ।\n\nगुडक्षीरं मधु द्राक्षामिक्षुदण्डं पुरातनम् ।। ६-१३४ ।।\n\nरम्भाफलं बीजपूरं तथा च नारिकेलकम् ।\n\nमधुयुक्तं नारिकेलं शस्यं दद्यान्महेश्वरि ।। ६-१३५ ।।\n\nअवश्यं दापयेत् तत्तु देवीतोषो महान् भवेत् ।\n\nगुप्तमन्त्रं महेशानि जानीहि नगनन्दिनि ।। ६-१३६ ।।\n\n[मन्त्रस्तु ओं ह्रीं ह्रीं हूं हूं क्रीं क्रीं दक्षिणे कालिके क्रीं क्रीं \n\nहूं हूं ह्रीं ह्रीं स्वाहा ।।] \n\nभुवनेशी द्वयं भद्रे कूर्चयुग्मं ततः परम् ।\n\nनिजबीजद्वयं देवि दक्षिणे कालिकेति च ।। ६-१३७ ।।\n\nसंहारक्रमयोगेन पूर्वबीजानि चोच्चरेत् ।\n\nवेदादिश्च महामन्त्रो वह्निजायावधिः स्मृतः ।। ६-१३८ ।।\n\nअस्मात् परतरं नास्ति कालीमन्त्रः परात्परः ।\n\nकल्पपादपनामायं भजतां कामदो मनुः ।। ६-१३९ ।।\n\n(प्. ७१) अतिप्रियत्वात् कथितो न प्रकाश्यं वरानने ।\n\nगुप्तबीजमिदं काल्याः सर्वतन्त्रेषु गोपितम् ।। ६-१४० ।।\n\nवश्यादि च महेशानि अनेन जायतेऽचिरात् ।\n\nअष्टोत्तरशतेनापि मूलाधारबहिष्क्रियाम् ।। ६-१४१ ।।\n\nकर्तुं च शक्यते देवि सिद्धो भवति तत्क्षणात् ।\n\nकलौ काली तथा तारा चान्नपूर्णा च सुन्दरी ।। ६-१४२ ।।\n\nएतासां सिद्धविद्यानां श्रीमन्त्रग्रहणादपि ।\n\nशिवत्वं जायते सुभ्रु संशयो नास्ति कश्चन ।। ६-१४३ ।।\n\nशीघ्रं सिद्ध्यन्ति मन्त्राश्च सत्यं सत्यं महेश्वरि ।\n\nमाघे मास्यसिते पक्षे रटन्त्याख्या चतुर्दशी ।। ६-१४४ ।।\n\nतस्यां संपूजयेत् तारां महाविभवविस्तरैः ।\n\nचक्रवर्ती महाराजा भवत्येव न संशयः ।। ६-१४५ ।।\n\nमार्गे मासि सिते पक्षे सप्तमी रविवल्लभा ।\n\nअन्नदां पूजयेद् भक्त्या पुत्रपौत्रसमन्वितः ।। ६-१४६ ।।\n\nलक्ष्मीः स्थिरायतेऽवश्यं यावच्च सचराचरम् ।\n\nतावत् तस्य गृहे लक्ष्मीर्वैकृत्यं परिवर्ज्य च ।। ६-१४७ ।।\n\nनिश्चला च भवेद् देवि सत्यं सत्यं गणेश्वरि ।\n\nपूजा चास्या महेशानि कथिता तव सन्निधौ ।। ६-१४८ ।।\n\nअन्नदाकल्पके सम्यग् जानीहि गणसुन्दरि ।\n\nकार्तिके शुक्लपक्षस्य नवमी या सिता भवेत् ।। ६-१४९ ।।\n\nतस्यां पूज्या महेशानि सुन्दरी परदेवता ।\n\nसुन्दर्याः पटले सम्यक् पूजा च कथिता शुभे ।। ६-१५० ।।\n\nइति ते कथितं किञ्चित् नैमित्तं परमं शुभम् ।\n\nअन्यद् वक्ष्यामि देवेशि जायन्ते च निरापदः ।। ६-१५१ ।।\n\n(प्. ७२) इदानीं कथयिष्यामि काम्यानुष्ठानमुत्तमम् ।\n\nयेनैव महता देवि सर्वविद्यामयो भवेत् ।। ६-१५२ ।।\n\nहोमतर्पणपूजा च भावना जप एव च ।\n\nमन्त्रस्य साधनं चैव मारणोच्चाटने तथा ।। ६-१५३ ।।\n\nएतानि काम्यकर्माणि कुरुते साधकः सदा ।\n\nअर्धरात्रे शरत्कालो हेमन्तः स्यात् प्रभातके ।। ६-१५४ ।।\n\nपूर्वाह्णे च वसन्तः स्यात् मध्याह्ने ग्रीष्म एव च ।\n\nप्रावृट्कालोऽपराह्णे स्यात् प्रदोषः शिशिरः स्मृतः ।। ६-१५५ ।।\n\nउषायोगे च हेमन्तः प्रभाते शिशिरागमः । \n\nप्रहरार्धे वसन्तश्च ग्रीष्मो मध्यन्दिनान्तरे ।। ६-१५६ ।।\n\nतुर्ययामे च वर्षाख्या शरदस्तंगते रवौ ।\n\nएतत्ते कथितं सुभ्रु कालानां नियमं शृणु ।। ६-१५७ ।।\n\nएवं ज्ञात्वा महेशानि सर्वकर्माणि कारयेत् ।\n\nशान्तिं पुष्टिं तथा वश्यमाकर्षोच्चाटनादिकम् ।। ६-१५८ ।।\n\nषट्कर्माणि प्रयुक्तानि निग्रहो मारणं तथा ।\n\nरोगकृत्याक्षयादीनां निरासः शान्तिरीरिता ।। ६-१५९ ।।\n\nपुष्टिर्धनजनादीनां वश्यादीनां च कथ्यते ।\n\nजनसंवननं चैवाकर्षणमात्मना कृतम् ।। ६-१६० ।।\n\nउच्चाटनादिकरणं निग्रहः परिकीर्तितः ।\n\nजनानां प्राणहरणं मारणं परिकीर्तितम् ।। ६-१६१ ।।\n\nसूर्यादयं समारभ्य घटिकादशकं क्रमात् ।\n\nऋतवः स्युर्वसन्ताद्याश्चाहोरात्रं दिने दिने ।। ६-१६२ ।।\n\nवसन्तग्रीष्मवर्षाख्यशरद्धेमन्तशैशिराः ।\n\nहेमन्तो शान्तिके प्रोक्तो वसन्तो वश्यकर्मणि ।। ६-१६३ ।।\n\n(प्. ७३) शिशिरे स्तम्भनं प्रोक्तं विद्वेषे ग्रीष्म ईरितः ।\n\nप्रावृड्डुच्चाटने शस्ता शरन्मारणकर्मणि ।। ६-१६४ ।।\n\nवश्ये चाकर्षणे चैव रक्तवर्णं विभावयेत् ।\n\nनिर्विषीकरणे शान्तौ पुष्टौ चाप्यायने सितम् ।। ६-१६५ ।।\n\nपीतं स्तम्भनकार्येषु धूम्रमुच्छाटने भवेत् ।\n\nउन्मादे शक्रगोपाभं कृष्णवर्णाभकं मृतौ ।। ६-१६६ ।।\n\nउत्थितं मारणे ध्येयं सुप्तमुच्चाटने स्मृतम् ।\n\nउपविष्टं सुरेशानि वश्यादौ परिचिन्तयेत् ।। ६-१६७ ।।\n\nआसीनं श्वेतवर्णं तु ज्ञेयं तु शान्ति(सात्वि)के शिवे ।\n\nवामपार्श्वस्थितं कृष्णं तामसं परिकीर्तितम् ।। ६-१६८ ।।\n\nसात्त्विकं मोक्षकामानां राजसं राज्यमिच्छताम् ।\n\nतामसं शत्रुनाशार्थं सर्वव्याधिनिवारकम् ।। ६-१६९ ।।\n\nमारणे विषसंहारे भूतग्रहनिवारणे ।\n\nउच्चाटने च विद्वेषे पञ्चवर्णं प्रयुज्यते ।। ६-१७० ।।\n\nमन्त्रान्ते नामसंस्थानं योग इत्यभिधीयते ।\n\nशान्तिके पौष्टिके वश्ये प्रायश्चित्तविशोधने ।। ६-१७१ ।।\n\nमोहने दीपने योगं प्रयुञ्जन्ति मनीषिणः ।\n\nस्तम्भनोच्चाटनोच्छेदविद्वेषेषु स चोच्यते ।। ६-१७२ ।।\n\nनाम्न आद्यन्तमध्ये च मन्त्रसांमुख्य उच्यते ।\n\nमन्त्राभिमुख्यकरणे सर्वपापप्रणाशने ।। ६-१७३ ।।\n\nज्वर एष विषकृत्याशन्तिके स च उच्यते ।\n\nसंमीलने स एवाथ मन्त्राणामक्षराणि च ।। ६-१७४ ।।\n\nएकैकान्तरितं मन्त्रग्रथनं तत् प्रकीर्तितम् ।\n\nयच्छान्तिके विधातव्यं नामाद्यन्ते यदा मनुः ।। ६-१७५ ।।\n\n(प्. ७४) तत्संपुटं भवेत् तत्तु कीलकं परिभाषितम् ।\n\nस्तम्भे मृत्युजये द्विष्टौ रक्षणादिषु संपुटः ।। ६-१७६ ।।\n\nद्वे द्वे मन्त्राक्षरे यत्र एकैकं साध्यनामकम् ।\n\nविदर्भ एष विज्ञेयो मुनिभिस्तन्त्रवेदिभिः ।। ६-१७७ ।।\n\nवह्निकार्ये जपेत् स्वाहा नमः सर्वत्र चार्चने ।\n\nशान्तिपुष्टिवशद्वेषमारणोच्चाटने तथा ।। ६-१७८ ।।\n\nसुधा स्वाहा वषट् हुं च वौषट् फटं क्रमान् न्यसेत् ।\n\nपद्मासनं महादेवि पौष्टिके समुदाहृतम् ।। ६-१७९ ।।\n\nवश्ये चैव महेशानि तथ च शान्तिके शिवे ।\n\nआसनं स्वस्तिकं प्रोक्तं साक्षात् सिद्धिकरं तथा ।। ६-१८० ।।\n\nआकृष्टौ च महेशानि कम्बलं समुदाहृतम् ।\n\nवीरासनं महेशानि विद्वेषे समुदाहृतम् ।। ६-१८१ ।।\n\nउच्चाटने मारणे च वीरासनं प्रशस्यते ।\n\nशान्तिपौष्टिकवश्ये च सुन्दरी शोभनाशया ।। ६-१८२ ।।\n\nसर्वाभरणसंदीप्ता प्राप्तकाममनोरथा ।\n\nध्यातव्या देवता सम्यक् सुप्रसन्नाननाम्बुजा ।। ६-१८३ ।।\n\nआकर्षणे च तद्वत् स्यात् उच्चाटने प्रशस्यते ।\n\nसाध्य आकर्षणे द्वेषे प्रथितं तन्त्रवेदिभिः ।। ६-१८४ ।।\n\nवर्जमानैर्जनैर्दान्तैर्ग्रथितस्तक्षकेण च ।\n\nउकारवयसाविष्टौ यक्ष उच्चाटने तथा ।। ६-१८५ ।।\n\nशिलयाक्रान्तितस्तत्त्वं तृणपानादिषु स्मरेत्(?) ।\n\nइदानीं शृणु चार्वङ्गि तिथीनां नियमं शुभे ।। ६-१८६ ।।\n\nपञ्चमी च द्वितीया च तृतीया सप्तमी तथा ।\n\nबुधेज्यवारसंयुक्ता शान्तिकर्मणि पूजिता ।। ६-१८७ ।।\n\n(प्. ७५) सप्तमी पौष्टिके शस्ता अष्टमी नवमी तथा ।\n\nदशम्येकदशी चैव भानुशुक्रादिसंयुता ।। ६-१८८ ।।\n\nआकर्षणेऽप्यमावास्या नवमी प्रतिपत्तथा ।\n\nपौर्णमासी मन्दभानुयुक्ता विद्वेषकर्मणि ।। ६-१८९ ।।\n\nकृष्णा चतुर्दशी तद्वदष्टमी मन्दवारका ।\n\nउच्चाटने तिथिः शस्ता प्रदोषे च विशेषतः ।। ६-१९० ।।\n\nचतुर्दश्यष्टमी कृष्णा अमावास्या तथैव च ।\n\nमन्दसौरदिनोपेता शस्ता मारणकर्मणि ।। ६-१९१ ।।\n\nबुधचन्द्रदिनोपेता पञ्चमी दशमी तथा ।\n\nपौर्णमासी च विज्ञेया तिथिः स्तम्भनकर्मणि ।। ६-१९२ ।।\n\nशुभग्रहोदये कुर्यादशुभा अशुभोदये ।\n\nरौद्रकर्माणि रिक्तार्के मृत्युयोगे च मारणम् ।। ६-१९३ ।।\n\nहोमतर्पणपूजा च भावना जप एव च ।\n\nमन्त्रस्य धारणा चैव मारणोत्सादने तथा ।। ६-१९४ ।।\n\nएतानि काम्यकर्माणि प्रयोगेऽन्यत् समर्चयेत् ।\n\nअथान्यत् संप्रवक्ष्यामि वशीकरणमुत्तमम् ।। ६-१९५ ।।\n\nयेन विज्ञातमात्रेण मन्त्राः सिद्ध्यन्ति तत्क्षणात् ।\n\nप्रतिमां कारयेद् देवि पलेन रजतस्य च ।। ६-१९६ ।।\n\nपलार्धेन महेशानि साध्यस्य प्रतिमां शिवे ।\n\nहरितालं पलार्धं च हरिद्राचूर्णकं तथा ।। ६-१९७ ।।\n\nगर्तं कृत्वा सार्धहस्तं तत्र निक्षिप्य सुन्दरि ।\n\nरक्तासनं तत्र दत्त्वा वसेत् तद्गतमानसः ।। ६-१९८ ।।\n\nचतुर्दिक्षु महेशानि पताकां विनिवेशयेत् ।\n\nरक्तासने चोपविश्य पूर्वास्यो जपमाचरेत् ।। ६-१९९ ।।\n\n(प्. ७६) पूजाया नियमं देवि जानीहि नगनन्दिनि ।\n\nतिलपूर्णं घटं तत्र स्थापयेत् देवि देशिकः ।। ६-२०० ।।\n\nताम्रपात्रं ततो न्यस्य प्रतिष्ठामाचरेत् ततः ।\n\nप्राणप्रतिष्ठामन्त्रेण प्राणान् संस्थापयेद् बुधः ।। ६-२०१ ।।\n\nअधः कृत्वा पूजयित्वा प्रवालमालया जपेत् ।\n\nदशसाहस्रजप्येन प्रयोगार्हो भवेत् ततः ।। ६-२०२ ।।\n\nप्रणवं पूर्वमुच्चार्य मायाबीजं द्वितीयकम् ।\n\nकान्तं च लाकिनीयुक्तं वामकर्णेन्दुभूषितम् ।। ६-२०३ ।।\n\nततो रक्तपदं ब्रूयाच्चामुण्डे तदनन्तरम् ।\n\nसाध्यनाम ततो न्यस्य वशमानय तत्परम् ।। ६-२०४ ।।\n\nवह्निजायावधिर्मन्त्रो जपेद् दशसहस्रकम् ।\n\nदशांशादिप्रमाणेन होमादींश्च समाचरेत् ।। ६-२०५ ।।\n\nप्रातः स्नात्वा शुचिर्भूत्वा हविष्याशी जितेन्द्रियः ।\n\nप्रातः कालं समारभ्य जपेद् मध्यन्दिनावधि ।। ६-२०६ ।।\n\nजपे समाप्ते देवेशि हुनेद् दिने दिने शुभे ।\n\nजातीकुसुमहोमेन वशयेन्नात्र संशयः ।। ६-२०७ ।।\n\nकर्पूरमिश्रितैस्तोयैस्तर्पयेत् परदेवताम् ।\n\nपूर्वं प्रणवमुद्धृत्य चामुण्डां प्रवदेत् ततः ।। ६-२०८ ।।\n\nतर्पयाम्यग्निजायान्तं मन्त्रं जानीहि भैरवि ।\n\nअनेनैव विधानेन सन्तर्प्य परदेवताम् ।। ६-२०९ ।।\n\nसिद्धिप्रयोगो देवेशि जायते नात्र संशयः ।\n\nअभिषेकं ततः कुर्याद् भैरवि प्राणवल्लभे ।। ६-२१० ।।\n\nप्रणवं च महेशानि चामुण्डां तदनन्तरम् ।\n\nअभिषिञ्चामि तत्पश्चात् हृदन्तेनाभिषेचयेत् ।। ६-२११ ।।\n\n(प्. ७७) तद्दशांशेन देवेशि ब्राह्मणान् भोजयेत् तदा ।\n\nएवं कृते महेशानि वशीकरणमुत्तमम् ।। ६-२१२ ।।\n\nजायते नात्र संदेहः सत्यं सुरगणार्चिते ।\n\nकामतुल्यश्च नारीणां रिपूणां शमनोपमः ।। ६-२१३ ।।\n\nयावज्जीवितपर्यन्तं स्मरबाण इवेश्वरि ।\n\nजायते नात्र संदेहः सत्यं सुरगणार्चिते ।। ६-२१४ ।।\n\nश्वेतापराजितामूलं पेषयेद् रोचनायुतम् ।\n\nशतेन मन्त्रितं कृत्वा तिलकं कारयेत् ततः ।। ६-२१५ ।।\n\nवशयेद् नात्र सन्देहः सत्यं सत्यं महेश्वरि ।\n\nचन्द्रसूर्यौ यदि वृथा तदा निष्फलभाग् भवेत् ।। ६-२१६ ।।\n\nरक्तवस्त्रेण चामुण्डां तोषयेद् बहुयत्नतः ।\n\nसुवर्णदक्षिणा देया वित्तानुसारतः प्रिये ।। ६-२१७ ।।\n\nआद्यन्ते महतीं पूजां कुर्यात् तस्य वरानने ।\n\nपञ्चदिनप्रयोगेण राजानं वशमानयेत् ।। ६-२१८ ।।\n\nतव प्रीत्यै महादेवि कथितं भुवि दुर्लभम् ।\n\nविद्वेषणं विशेषेण शृणुष्वैकमनाः प्रिये ।। ६-२१९ ।।\n\nकरञ्जकविषेणैव तथा धत्तूरकेण च ।\n\nकाकोलूकौ सदा लेख्यौ भूर्जपत्रे महेश्वरि ।। ६-२२० ।।\n\nसाध्यानां नामसहितं मन्त्रं संलिख्य साधकः ।\n\nएतयोर्यादृशं वैरं तादृशं चामुकयोर्भवेत् ।। ६-२२१ ।।\n\nवह्निजायावधिर्मन्त्रः सर्वविद्वेषकारकः ।\n\nमहाकाली देवता च पूजा तस्याः शुभप्रदा ।। ६-२२२ ।।\n\nएवं सहस्रमानेन जपं कुर्याच्छुचिस्मिते ।\n\nमारणं सविशेषं च शृणुष्वैकमनाः प्रिये ।। ६-२२३ ।।\n\n(प्. ७८) निहत्य कृष्णमार्जारं मस्तकं तत्र तं नयेत् ।\n\nसिन्दूरेण समायुक्तं कुर्यात् साधकसत्तमः ।। ६-२२४ ।।\n\nतज्जिह्वायां महादेवि साध्यनाम लिखेच्छिवे ।\n\nसाध्यनाम लिखित्वा तु कालीमन्त्रं जपेन्मुदा ।। ६-२२५ ।।\n\nनिजबीजेन घटितमक्षरं प्रजपेत् ततः ।\n\nदशसाहस्रजापेन मारयेदरिमग्रतः ।। ६-२२६ ।।\n\nश्मशानकालिकां तत्र चावाह्य पूजयेच्छुभे ।\n\nलौहालङ्कारसंयुक्तं वस्त्रं देव्यै प्रदापयेत् ।। ६-२२७ ।।\n\nदक्षिणास्यो जपेद् मन्त्रं ततः सिद्धो भवेन्मनुः ।\n\nअन्नं पक्त्वा महादेवि निर्जने दापयेत् प्रिये ।। ६-२२८ ।।\n\nअर्धरात्रे बलिं दत्त्वा खनेद् वैरिगृहे यदि ।\n\nसप्ताहमध्ये देवेशि शत्रुर्याति यमालयम् ।। ६-२२९ ।।\n\nइति ते कथितं देवि सारात् सारतरं मतम् ।\n\nतव स्नेहाद्वरारोहे प्रकाशितमिदं पुरः ।। ६-२३० ।।\n\nशान्तिकं शृणु सर्वज्ञे येन जीवति साधकः ।\n\nउर्वशीं प्रथमं नीत्वा युगान्तकारकं परम् ।। ६-२३१ ।।\n\nस्तनद्वयेन संयुक्ता धूमिनी त्रितयं ततः ।\n\nअस्य मन्त्रस्य देवेशि सहस्राष्टप्रमाणतः ।। ६-२३२ ।।\n\nजपं कुर्याद् महेशानि अन्नपूर्णा च देवता ।\n\nपूजयेद् विविधैर्भक्ष्यैर्नानारससमन्वितैः ।। ६-२३३ ।।\n\nचर्व्यं चोष्यं तथा लेह्यं द्रव्यं दद्यान्मनोहरम् ।\n\nदशांशादिप्रमाणेन होमादींश्च समाचरेत् ।। ६-२३४ ।।\n\nपद्मपुष्पस्य होमेन शान्तिर्भवति सुन्दरि ।\n\nमधुना तर्पयेद् देवीमन्नपूर्णां परां गतिम् ।। ६-२३५ ।।\n\n(प्. ७९) प्रथमेऽहनि देवेशि जलेन पूरयेद् घटम् ।\n\nतद्घटे पूजयेद् देवीं पुज्यावाह्य सुरेश्वरीम् ।। ६-२३६ ।।\n\nमन्त्रेणानेन देवेशि यदि कुर्यात् प्रयोगकम् ।\n\nसर्वव्याधिर्विनश्येत नात्र कार्या विचारणा ।। ६-२३७ ।।\n\nरहस्यं शृणु देवेशि [येन प्रत्यक्षतांव्रजेत् इति पाठान्तरम् ।]येन \n\nसत्य(युगं?पुरं)व्रजेत् ।\n\nसाधनादि महेशानि बहुधा कथितं मया ।। ६-२३८ ।।\n\nपुनः केन प्रकारेण ज्योतीरूपां विलोकयेत् ।\n\nतन्मे शृणु वरारोहे कृपया परमेश्वरि ।। ६-२३९ ।।\n\nशृणु साध्वि महाभागे सर्वज्ञानान्तरस्थितम् ।\n\nवैष्णवे गाणपत्ये च शैवे वा शम्भवेऽपि वा ।। ६-२४० ।।\n\nयोगे संन्यासधर्मे वा कौलो धर्मः प्रशस्यते ।\n\nकुलीनधर्ममाश्रित्य जपेद् रात्रिन्दिवं शिवे ।। ६-२४१ ।।\n\nनद्यादौ विजने शून्ये गेहे बिल्वतले तटे ।\n\nलतासंवेष्टितस्थाने शुद्धभावेन तां भजेत् ।। ६-२४२ ।।\n\nश्मशाने निर्जने वापि सदा तिष्ठति सुन्दरी ।\n\nविकाररहिताश्चेत् त्वां भजन्ते सिद्धिकामिनः ।। ६-२४३ ।।\n\nतदा त्वं साधकानां च भविता दृष्टिगोचरा ।\n\nसाधनं च प्रवक्ष्यामि कथितं यत् तपोधने ।। ६-२४४ ।।\n\nयतिभावेन वा देवि राजभावेन वा शिवे ।\n\nअभेददर्शी संभूय त्वां प्रपश्यति साधकः ।। ६-२४५ ।।\n\nतीर्थपूर्णं नवघटं कुजवारेऽष्टमी यदि ।\n\nनिधाय तत्र विधिवत् पूजां कृत्वा विधानतः ।। ६-२४६ ।।\n\nविषिच्य वेदिकां तत्र तस्योपरि शुभासनम् ।\n\nआस्तीर्य निवसेत् तत्र ज्योतिर्मन्त्रपुरःसरम् ।। ६-२४७ ।।\n\n(प्. ८०) फूत्कारेण चतुर्दिक्षु तन्मन्त्रमुच्चरन् धिया ।\n\nध्यायेच्च सततं देवि तव रूपं प्रयत्नतः ।। ६-२४८ ।।\n\nद्विभुजां सुन्दरीं श्यामां नानारत्नविभूषिताम् ।\n\nरक्तवस्त्रां स्मितमुखीं मातृवत् परिपालिनीम् ।। ६-२४९ ।।\n\nभैरवीं घोररूपां त्वां तदा जानाति भैरवि ।\n\nनासारन्ध्रोपरि ध्यायेत् तव तेजः स्वचक्षुषा ।। ६-२५० ।।\n\nकूर्चमध्येऽथवा पश्येत् तव ज्योतिरनामयम् ।\n\nचन्द्रकोटिप्रभं शीतं रविकोटिसमं खरम् ।। ६-२५१ ।।\n\nउत्तुङ्गे च महाकालं स्वप्रकाशाचलं गुरुम् ।\n\nधीरेण चेतसा धार्यं काले काले विधानतः ।। ६-२५२ ।।\n\nशून्यालये प्राङ्गणे वा वीथिकापालिकासु च ।\n\nशृङ्गाट-हट्ट-शालेषु यथारुचि करोत्विति ।। ६-२५३ ।।\n\nकिन्तु देवि विना हेतुं चेतः कस्मात् प्रसीदति ।\n\nअन्तःशुद्धिर्मनःशुद्धिर्हेतुशून्या कथं भवेत् ।। ६-२५४ ।।\n\nनाचारे हरति प्रीतिर्विगीते नास्ति मे रुचिः ।\n\nततो हेतुं समाधाय सुगोप्यं जपमाचरेत् ।। ६-२५५ ।।\n\nसुरा हेतुः कारणं च परमामृतमेव च ।\n\nज्ञानदा शुभदा तीर्थं मदिरा मोदिनी सती ।। ६-२५६ ।।\n\nशुण्डा प्रबहुकुल्याङ्गा पावनी तारिणीति च ।\n\nतव नामानि गोप्यानि जानीहि कुलभैरवि ।। ६-२५७ ।।\n\nतत् स्वरूपां मदोन्मत्तां मदिरां शङ्खभूषणाम् ।\n\nध्यायेत् प्रतिमुखीं स्मेरस्वप(सुद)तीं शुभदां शुभाम् ।। ६-२५८ ।।\n\nन च मे त्वापभाषेथा सदा शान्तन चेतसा ।\n\nभिक्षुत्वं राजता वापि तवाश्रया युगे युगे ।। ६-२५९ ।।\n\n(प्. ८१) हेतुशून्या क्रिया नष्टा नान्तःशुद्धिर्नवा सुखम् ।\n\nदेहं व्यर्थं विजानीहि देवि त्वत्साधनं विना ।। ६-२६० ।।\n\nसाधनं हि वृथा देवि हेतुवादं तथा शृणु ।\n\nभैरवैर्हेतुपतिभिर्मार्गैः सेव्यं च शङ्करि ।। ६-२६१ ।।\n\nमिलित्वा पर्वतेऽरण्ये यो वै संयमितात्मना ।\n\nएकाकी नैव मद्यान्नं स्त्रीभिः (?) स्तोत्रं सुवर्णितम् ।। ६-२६२ ।।\n\nपञ्चभिर्दशभिर्वापि जापकस्य सुसंयुतम् ।\n\nसमभावे जपेद् देवि नियतं द्वित्रिकैः सह ।। ६-२६३ ।।\n\nकिञ्चिद्ध्यानेन तत्सर्वं न द्विधा किञ्चिदीरितम् ।\n\nस्मृत्वा ततं ब्रह्ममयं भ्रान्तिरत्र न जायते ।। ६-२६४ ।।\n\nस्वीकृत्य त्वमपि ध्यायेस्तदा द्रक्ष्यसि सुन्दरि ।\n\nएवं ध्यात्वा महेशानि प्रसन्नं यदि मे मनः ।। ६-२६५ ।।\n\nशोधनं संप्रवक्ष्यामि ज्ञानात् सार्वज्ञ्यदायकम् ।\n\nघटं पुरो निधायादौ त्रिर्जपन् मूलमुच्चरेत् ।। ६-२६६ ।।\n\nयोनिमुद्रां प्रदर्श्याथ शुभमेनमुदीरयेत् ।\n\nनमस्ते ज्ञानदे शुद्धे शुद्धिभावविनिश्चिते ।। ६-२६७ ।।\n\nज्योतीरूपे ध्वान्तहरे वरदेऽमृतरूपिणि ।\n\nअविद्यान्तरसंस्थाने महापातकनाशिनि ।। ६-२६८ ।।\n\nसर्वपुण्यप्रसवने सर्वदामृतमानसे ।\n\nनमस्तुभ्यं नमस्तुभ्यं प्रसीद परमेश्वरि ।। ६-२६९ ।।\n\nऋद्धिं देहि मनः शुद्धिं(देहि)दुद्रुव(?)ते नमः ।\n\nचराचरधृते पुण्ये धृतिदे धृतिनाशिनि ।। ६-२७० ।।\n\nसुरासुरनरैः सेव्ये व्यामोहं हर मेऽनघे ।\n\nअरुणाक्षि विशालाक्षि विलक्षे साक्षिणि स्वयम् ।। ६-२७१ ।।\n\n(प्. ८२) दिव्यशङ्खपरीधाने सुलज्जे प्रीयतां मयि ।\n\nतमःसंचयनाशिन्यै शिवारूपधृते परे ।। ६-२७२ ।।\n\nनमस्ते कुलधर्मायै कालिकायै हवे वले ।\n\nऐं स्त्रीं हूं ह्रीं दिव्यरूपे महामाये महेश्वरि ।। ६-२७३ ।।\n\nह्रींकारात् सिद्धिमाप्नोति बुद्धिं देहि यशस्विनि ।\n\nअमृतत्वं प्रयाह्यत्र निधेहि सिद्धिमुत्तमाम् ।। ६-२७४ ।।\n\nअपारेऽसारसंसारे तारे कामदुघेऽनघे ।\n\nसर्वदेवगणप्रीतेऽपरिमेयगुणाश्रये ।। ६-२७५ ।।\n\nब्रह्मानन्दपरानन्दे नमस्तेऽस्तु पुनः पुनः ।\n\nचक्षुर्ध्वान्तं मनोध्वान्तं छिन्धि देवि सुरेश्वरि ।। ६-२७६ ।।\n\nकुलाचारप्रसन्ना त्वं पुनीहि ब्रह्मवादिनि ।\n\nसत्यानन्दमयि श्रीदे कमले शूलधारिणि ।। ६-२७७ ।।\n\nपूतक्रतो विश्वसेव्ये प्रसूतिमुनिमानसे ।\n\nनमो नित्यं जयायै ते परायै ते नमाम्यहम् ।। ६-२७८ ।।\n\nशुद्धाचाररते गोप्ये पशूनां गणकण्ठके ।\n\nयथा ध्वान्ताद्विमुच्येऽहं तथा कुरु सुरार्चिते ।। ६-२७९ ।।\n\nएवं स्तुत्वा महादेवि मूलेनैव विशोधयेत् ।\n\nओं एकमेव परं ब्रह्म स्थूलसूक्ष्ममयं ध्रुवम् ।।\n\nकचोद्भवां ब्रह्महत्यां तेन ते नाशयाम्यहम् ।। ६-२८० ।।\n\nओं सूर्यमण्डलसंभूते वरुणालयसंभवे ।\n\nअमाबीजमये देवि शुक्रशापाद्विमुच्यताम् ।। ६-२८१ ।।\n\nओं वेदानां प्रणवो बीजं ब्रह्मानन्दमयं यदि ।\n\nतेन सत्येन देवेशि ब्रह्महत्यां व्यपोहतु ।। ६-२८२ ।।\n\nततस्तां पुरतः कृत्वा यथोक्तं जपमाचरेत् ।\n\nदिने दिने महादेवि यदि पूजां करोति हि ।। ६-२८३ ।।\n\n(प्. ८३) अवश्यमेव तद्रूपं जानीयात् साधकोत्तमः ।\n\nशवानां साधनं देवि बहुधा कथितं मया ।। ६-२८४ ।।\n\nवीरभावेन तद् देवि हेतुहीनं वृथागतम् ।\n\nइदानीं शवरूपेण ध्यायेत् त्वां सततं शिवे ।। ६-२८५ ।।\n\nतदा क्रीडति(सि) मूर्त्या च शवोपरि त्रपान्विता ।\n\nततो नित्यानुरागेण यद्भावाय प्रकल्पसे ।। ६-२८६ ।।\n\nमहानिशायां ब्राह्म्ये वा मुहूर्ते ध्यानतत्परः ।\n\nत्वद्रूपं परमानन्दं तदा पश्यति निश्चितम् ।। ६-२८७ ।।\n\nरात्रिपूजा-जपध्यानैर्बहुशो हेतुभावितैः ।\n\nप्रसन्ना त्वं तदा देवि ततस्तत्र दृढा भवेत् ।। ६-२८८ ।।\n\nसतीं दृष्ट्वा नमस्कुर्यात् स्पृष्ट्वा तां च शुचिर्भवेत् ।\n\nपीत्वा च परमानन्दं लभते प्राणनिर्वृतिम् ।। ६-२८९ ।।\n\nमोदिनीपूरितघटं बिल्वशाखादिशोभितम् ।\n\nनिधाय पुरतो मन्त्रैः पूजां कृत्वा विधानतः ।। ६-२९० ।।\n\nधूपैर्दीपैश्च नैवेद्यैर्बलिभिश्चैव शुद्धिभिः ।\n\nद्वाविंशतिशतं नित्यं जप्तव्यं वेदिकोपरि ।। ६-२९१ ।।\n\nयथाशक्त्याथवा जप्यं लक्षमेकं सुसंयुतम् ।\n\nतस्मादुत्थाय विधिवत् तिलाज्यैः श्रीफलैर्हुनेत् ।। ६-२९२ ।।\n\nतत्तया सुरया देवि तर्पयेच्च विधानतः ।\n\nसन्तुष्टे मण्डले देवि संतुष्टा सिद्धिदा तदा ।। ६-२९३ ।।\n\nनिर्विघ्नं जायते तत्र निःशङ्कं निरुपद्रवम् ।\n\nनिःशोकं निर्विकारं च परं चेतः प्रसीदति ।। ६-२९४ ।।\n\nनैवेद्यं तु नमस्कुर्यात् त्वद्बुद्ध्या स्वीकरिष्यति ।\n\nभ्रमबुद्धिर्न कर्तव्या मनसापि कदाचन ।। ६-२९५ ।।\n\n(प्. ८४) तन्नैवेद्यं चेतसापि यदि निन्दति कश्चन ।\n\nतदा तं चर्वयेत् काली निर्मूलं जायतेऽथवा ।। ६-२९६ ।।\n\nतस्माद् दृष्ट्वा च श्रुत्वा च न च निन्दायते क्वचित् ।\n\nनरमार्जारमहिष च्छागलैर्मेषकैस्तथा ।। ६-२९७ ।।\n\nकपोतकलविङ्कादैर्हंसमद्गुर-कुक्कुटैः ।\n\nशालसजालशकुल-रोहितादिभिरण्डजैः ।। ६-२९८ ।।\n\nबलिभिर्विविधैश्चान्यैः फलैश्च मधुराप्लुतैः ।\n\nसिक्तसंपक्वदग्धैश्च वित्वचैरिक्षुयष्टिभिः ।। ६-२९९ ।।\n\nतारिणीं पुरतः कृत्वा शुद्धचित्तेन देशिकः ।\n\nस्त्रीणां मनो न हन्तव्यं स्त्रियश्चास्य विशेषतः ।। ६-३०० ।।\n\nशक्तिरूपा हि त्वद्व्य(क्ता?क्तिः)यतः सर्वत्र शोभने ।\n\nपशुशक्तिः पक्षिशक्तिर्नरशक्तिश्च शोभने ।। ६-३०१ ।।\n\nविगुणं पूजिता कर्म सगुणं जायते सदा ।\n\nतासां पूजा विधानेन कर्तव्या भक्तितः शुभे ।। ६-३०२ ।।\n\nकौलिनीं सुभगां शक्तिं पुष्पेणापि न ताडयेत् ।\n\nयदि शक्तिर्भवेत् तुष्टा तुष्टां जानीहि तां शिवे ।। ६-३०३ ।।\n\nनित्यपूजाविधानेन जपहोमपरायणम् ।\n\nकुलसङ्गं समाश्रित्य पुरश्चरणमाचरेत् ।। ६-३०४ ।।\n\nक्षेमङ्करीं जम्बुकीं च काकोलं गृध्रमुत्तमम् ।\n\nदृष्ट्वा चैषां रुतं श्रुत्वा प्रणमेत् मन्त्रपूर्वकम् ।। ६-३०५ ।।\n\nजपकाले महेशानि यद्येषां श्रूयते रवः ।\n\nतदैव सिद्धिं जानीहि न जपेत् स्तोत्रमाचरेत् ।। ६-३०६ ।।\n\nबलिना मुण्डमालाभिर्गृहं कृत्वा जपं चरेत् ।\n\nकृशोदरि महाचण्डे मुक्तकेशि बलिप्रिये ।। ६-३०७ ।।\n\n(प्. ८५) कुलाचारप्रसन्नास्ये नमस्ते शङ्करप्रिये ।\n\nदीपैरुद्दीपितं कृत्वा तन्मध्ये निवसन् पुनः ।। ६-३०८ ।।\n\nपरमानन्दचित्तेन तद्रूपस्य जपं चरेत् ।\n\nएकलक्षेन जप्तेन साधयेत् सिद्धिमुत्तमाम् ।। ६-३०९ ।।\n\nरात्रौ जपं तथा पूजां रहस्यामृतसेवनम् ।\n\nयदि न स्यात् कुलानन्दसाधकः कौलिकः कथम् ।। ६-३१० ।।\n\nबहुधा कथितं देवि सत्यं जानीहि मद्वचः ।\n\nकुलामृतं विना देवि चेतः कस्मात् प्रसीदति ।। ६-३११ ।।\n\nततो देवि समादाय पूजितां कुलपावनीम् ।\n\nअनन्यभावमाश्रित्य ममात्मा सुप्रसीदति ।। ६-३१२ ।।\n\nश्रीदेव्युवाच ।\n\nकिमर्थं बहुधा देव मोदिनीस्तुतिरीरिता ।\n\nतां विना नैव सिद्धिः स्यादित्येवं कथितं कथम् ।। ६-३१३ ।।\n\nतन्मे ब्रूहि महेशान येन तत्साधनं सदा ।\n\nक्रियते शान्तचित्तेन तद्रूपं दृश्यते मुदा ।। ६-३१४ ।।\n\nश्रीभैरव उवाच ।\n\nशृणु देवि परं गुह्यं कारणस्य च कारणम् ।\n\nयेन ज्ञातेन शारीरं मानसं च महेश्वरि ।। ६-३१५ ।।\n\nविनश्यति महा(देवि?मोहो)दिव्यं देहं च लप्स्यते ।\n\nसर्वागमार्थसारं च सर्वयोगस्य मातरम् ।। ६-३१६ ।।\n\nशरीरं मलिनं विद्धि मनश्चञ्चलमेव च ।\n\nमलापकर्षणं नास्ति कुतो ध्यानं महेश्वरि ।। ६-३१७ ।।\n\nशरीरभावा बहवः सुखदुःखात्मकाः शुभे ।\n\nचेतःसंमीलनं केन ज्ञायतां तव जन्तुषु ।। ६-३१८ ।।\n\n(प्. ८६) भीतिलज्जाजुघुप्साद्या निद्रातन्द्राभ्रमादयः ।\n\nअविपाको विभ्रमश्च शोकचिन्तादिकाः परे ।। ६-३१९ ।।\n\nभवन्ति विविधा भावा भूतानां देहधारिणाम् ।\n\nदेहव्यपाये नयनं भूतानां देहधारणे ।। ६-३२० ।।\n\nतत्रैव मन एवाहमात्मारामा सनातनी ।\n\nअतस्तु तारिणीं देवि मम तेजःस्वरूपिणीम् ।। ६-३२१ ।।\n\nजानीहि भक्तिसंयुक्तां तामाश्रय विधानतः ।\n\nमलापकर्षिते देहे सम्यग् दीपिततेजसि ।। ६-३२२ ।।\n\nध्यानयोगे स्थिरत्वं च बलित्वं चोपलभ्यते ।\n\nनाजीर्णो दुर्बलो रोगी भीरुश्चिन्तापरिप्लुतः ।। ६-३२३ ।।\n\nसुरासंसेवनाद् देवि नैते दोषा भवन्ति हि ।\n\nअन्ये च बहवो दोषा नश्यन्ति मुक्तियोगतः ।। ६-३२४ ।।\n\nशापाश्चञ्चलचित्तानां ब्रह्मादीनामिहोदिताः ।\n\nमन्त्रेण तां समुद्दिश्य मम पूजापरो भव ।। ६-३२५ ।।\n\nत्वत्स्वरूपां महादेवि तां विद्धि सर्वदा प्रिये ।\n\nतया विना मनो नित्यं मालिन्यं न परित्यजेत् ।। ६-३२६ ।।\n\nपरित्यक्ते तु मालिन्ये मनो देहं च रूपभाक् ।\n\nअतः सुरां समाश्रित्य साधनं कुरु यत्नतः ।। ६-३२७ ।।\n\nइदानीं शृणु चार्वङ्गि शाक्ताचारं वरानने ।\n\nयेन विना न सिद्धिः स्यात् कल्पकोटिशतैरपि ।। ६-३२८ ।।\n\nमधु मांसं च मत्स्यं च मैथुनं महिला तथा ।\n\nपञ्चमानां समाकृत्या पञ्चमी त्वत् स्वरूपिणी ।। ६-३२९ ।।\n\nनत्वा स्तुत्वा च तां देवीं पूजयित्वा सदा शुचिः ।\n\nसुरा जनी च शक्तिः स्यान्मम रूपस्वरूपिणी ।। ६-३३० ।।\n\n(प्. ८७) तां समाश्रित्य सिद्धिः स्यान्नात्र कार्या विचारणा ।\n\nसुराभाण्डं नमस्कुर्यात् स्त्रियं च रक्तवाससम् ।। ६-३३१ ।।\n\nकपिलां रोहिणीं गञ्जां गोष्ठं गां च पयस्विनीम् ।\n\nकुलवृक्षफलैः पूजा नैवेद्यमामिषं रसम् ।। ६-३३२ ।।\n\nएका त्वं सर्वदेवानां सर्वदेवात्मिकापि च ।\n\nसर्वानन्दमयः साक्षात् सर्वकामपरायणः ।। ६-३३३ ।।\n\nचतुष्पथजपासक्तः शुद्धः श्माशानिकः क्वचित् ।\n\nभूत्वैव भावयन्नात्मानं ततः स्याच्छक्तिपूजकः ।। ६-३३४ ।।\n\nब्रह्मानन्दो ब्रह्मरसः सुमनोऽस्थिविभूषितम् ।\n\nसुरासनं प्रेतमाला धार्यते शक्तिदेवतैः ।। ६-३३५ ।।\n\nआत्मभूकुसुमैः शुक्रैर्बलिभिः पूजनं निशि ।\n\nपरब्रह्मरसानन्दी करोति शक्तिसेवकः ।। ६-३३६ ।।\n\nरात्रिपूजा विशेषेण कर्तव्या साधकोत्तमैः ।\n\nबलिभिः पञ्चमीवर्गैरन्नैर्विविधपिष्टकैः ।। ६-३३७ ।।\n\nअशनैस्तुलितैः क्लिन्नै रसकेन च सारितैः ।\n\nपुष्पैर्धूपैश्च दीपैश्च नैवेद्यैर्बलिभिस्तथा ।। ६-३३८ ।।\n\nसानन्दैर्नृत्यगीताद्यैः शक्तिभिः साधकैः सह ।\n\nसंपूज्य पर(मा?या)भक्त्या तर्पयेद्वर्गमाश्रितः ।। ६-३३९ ।।\n\nकुलीनान् कुलसंबन्धान् विज्ञातान् द्वैतमानसान् ।\n\nमहासत्त्वान् दृष्टपथान् मदेकभाविनोऽपि च ।। ६-३४० ।।\n\nशक्तयः सर्वतः पूज्या मद्भावेन विशेषतः ।\n\nशक्तिश्च कुसुमैः पूज्या सिन्दूरैर्गन्धचन्दनैः ।। ६-३४१ ।।\n\nअथ माल्यैरलङ्कारैः केवलं मातृभावतः ।\n\nकुमारीपूजनं नित्यं शक्तिं वान्यां प्रपूजयेत् ।। ६-३४२ ।।\n\n(प्. ८८) एवं शक्तो यदा शक्तेः पूजनं भवमोचनम् ।\n\nपरीवादः पराभूतिर्हठादाकर्षणं स्त्रियाः ।। ६-३४३ ।।\n\nमनसापि न कर्तव्यं देवि सिद्धिं यदीच्छ(सि?ति) ।\n\nरात्रौ च भ्रमणं देवि रात्रौ च शक्तिपूजनम् ।। ६-३४४ ।।\n\nन करोति यदा लोके साधकः कौलिकः कथम् ।\n\nअनिन्दा सर्वभूतानां सर्वत्रैव दयान्वितः ।। ६-३४५ ।।\n\nबलिं विना महादेव्या हिंसा सर्वत्र वर्जिता ।\n\nसदा सानन्दमनसा मम कामपरायणः ।। ६-३४६ ।।\n\nचतुष्पथनमस्कारी श्मशानचारिपूजकः ।\n\nअन्धकारसमास्थायी गुहासेवनतत्परः ।। ६-३४७ ।।\n\nपरमामृतपूतात्मा मम प्रीतिपरायणः ।\n\nशालिग्रामे ब्राह्मणे च निन्दां चैव विवर्जयेत् ।। ६-३४८ ।।\n\nएषां पूजां विशेषेण करोति कारयत्यपि ।\n\nब्राह्मणो ब्रह्मभावेन क्षत्रः क्षात्रेण शङ्करि ।। ६-३४९ ।।\n\nवैश्यश्च(शूद्र?वैश्य)भावेन प्रसन्नो विचरिष्यति ।\n\nदिवा हविष्यभोजी स्यात् न स्पृशेदन्यपूरुषम् ।। ६-३५० ।।\n\nरात्रौ स्वीयगणैर्युक्तः पञ्चमीमाश्रयेच्छिवे ।\n\nतव पूजापरो भूत्वा शक्तिभिः साधकैः सह ।। ६-३५१ ।।\n\nनृत्यते गीयते यद्यत् तत् स्तोत्रं पूजनं तव ।\n\nविना तीर्थाभिषेकेण नान्तः शुद्ध्यति भैरवि ।। ६-३५२ ।।\n\nन भूयो याति शोकांश्च परत्र मोक्षभाग् भवेत् ।\n\nन रूपदर्शने देवि संशयो नास्ति कश्चन ।। ६-३५३ ।।\n\nइति पूजां महेशानि कृत्वा देवीपुरं वसेत् ।\n\nअस्याः परतरा देवि नास्ति तन्त्रे महेश्वरि ।। ६-३५४ ।।\n\n(प्. ८९) एषा पूजा हि देव्याश्च पूजैव सुरवन्दिते ।\n\nसर्वधर्मान् परित्यज्य पूजामेतां करोति यः ।। ६-३५५ ।।\n\nस योगी च महात्मा च संसारात् त्रायते क्षणात् ।\n\nअगम्यागमने पापं नास्ति तस्य वरानने ।। ६-३५६ ।।\n\nया कथा तव देवेशि तव स्तोत्रं वरानने ।\n\nइतस्ततो यद्गमनं प्रदक्षिणमुदाहृतम् ।। ६-३५७ ।।\n\nततः परं महादेवि धर्माधर्मो न जायते ।\n\nअप्रकाश्यं महेशानि तव स्नेहात् प्रकाशितम् ।। ६-३५८ ।।\n\nमद्भक्तेभ्यो महेशानि प्रकाशमुपदाय च ।\n\nअभक्तेभ्यो न दद्याद्धि दत्त्वा मृत्युमवाप्नुयात् ।। ६-३५९ ।।\n\nइति ते कथितं देव्यास्तर्पणं शृणु भैरवि ।\n\nविद्याकामेन होतव्यं तिलाज्यं मधुसंयुतम् ।। ६-३६० ।।\n\nबिल्वपत्रं घृताक्तं च किंशुकं बकुलं तथा ।\n\nबन्धूकपुष्पहोमेन राजा च दासतामियात् ।। ६-३६१ ।।\n\nसर्पिर्लवणहोमेन आकर्षयति कामिनी ।\n\nकर्णिकारस्य होमेन सौभाग्यं लभते नरः ।। ६-३६२ ।।\n\nकरवीरैश्च पुंनागैः पुष्टिमाप्नोत्यसंशयम् ।\n\nराजवृक्षस्य होमेन सर्वसंपत्तिमान् भवेत् ।। ६-३६३ ।।\n\nदुर्वातिलाज्यहोमेन दीर्घायुष्ट्वमवाप्नुयात् ।\n\nसंपूज्य मूलमन्त्रेण बिल्वपत्रैर्घृतान्वितैः ।। ६-३६४ ।।\n\nसहस्रं प्रत्यहं हुत्वा प्राप्नोति परमां गतिम् ।\n\nघृताक्तमालतीपुष्पहोमाद् द्रुतकविर्भवेत् ।। ६-३६५ ।।\n\nतर्पणस्य प्रसङ्गेन होमोऽयं कथितः शिवे ।\n\nमधुना तर्पणं कुर्यात् सर्वकामफलप्रदम् ।। ६-३६६ ।।\n\n(प्. ९०) मन्त्रसिद्ध्यै महेशानि महापातकनाशनम् ।\n\nकर्पूरमिश्रितैस्तोयैर्मासमात्रं प्रतर्पयेत् ।। ६-३६७ ।।\n\nवशीकृत्य नृपान् सर्वान् भोगी स्याद् यावदायुषम् ।\n\nघृतैः पूर्णयशः सिद्ध्येद् दुग्धैरारोग्यमाप्नुयात् ।। ६-३६८ ।।\n\nअगुरुमिश्रितं देवि सर्वकालं सुखी भवेत् ।\n\nनारिकेलोदकमिश्रैस्तोयैः सर्वार्थमाप्नुयात् ।। ६-३६९ ।।\n\nमरीचमिश्रितैस्तोयैः सर्वाञ्छत्रून् विनाशयेत् ।\n\nकेवलैरुष्णतोयैश्च शत्रुमुच्चाटयेत् क्षणात् ।। ६-३७० ।।\n\nज्वराविष्टो भवेत् तेन दुग्धसेकात् शमं भवेत् ।\n\nहविष्याशी मुक्तकेशो जपेदयुतमाचरेत् ।। ६-३७१ ।।\n\nगद्यपद्यमयी वाणी सभायां तस्य जायते ।\n\nउच्चाटयति पिङ्गाक्षी संभावयति केकरा ।। ६-३७२ ।।\n\nविद्रावयति मुक्तास्या संभ्रामयति घूर्णिता ।\n\nविक्षोभयति संक्षुब्धा संतापयति सन्निभा ।। ६-३७३ ।।\n\nसंकोचयति संरुद्धा विप्ररुद्धा प्रबोधयेत् ।\n\nएतत् सर्वं प्रकर्तव्यं भावनामात्रचिन्तनम् ।। ६-३७४ ।।\n\nउच्चाटेषु च सर्वेषु चायुतं प्रजपेत् सुधीः ।\n\nशताभिजप्तमात्रेण रोचनातिलकं नरः ।। ६-३७५ ।।\n\nकृत्वा पश्यति यं मन्त्री तं कुर्याद् दासवत् प्रिये ।\n\nदन्तेनानीयते चूर्णं कीलकं तेन कारयेत् ।। ६-३७६ ।।\n\nयथा मधुघृताक्तेन पद्मिनीपत्रमात्रके ।\n\nलिखेत् सूत्रावलीमध्ये मूलमन्त्रं विदर्भितम् ।। ६-३७७ ।।\n\nतत् कुण्डचतुरस्रे च निक्षिप्य जुहुयादपि ।\n\nसहस्रं क्षीरनीराक्तं पद्मानां लोहितत्विषाम् ।। ६-३७८ ।।\n\n(प्. ९१) मन्त्रं शृणु वरारोहे येन सिद्ध्यति निश्चितम् ।\n\nओं पद्मे पद्मे महापद्मे पद्मावति माये तथा ।। ६-३७९ ।।\n\nस्वाहान्तोऽयं महामन्त्रो नैमित्तिकफलप्रदः ।\n\nएवं यः कुरुते कर्म सद्यो द्रुतकविर्भवेत् ।। ६-३८० ।।\n\nउपचारविशेषेण राजपत्नीं वशं नयेत् ।\n\nरम्भाजातीबीजपूरं सुगन्धिपरिमिश्रितम् ।। ६-३८१ ।।\n\nमिश्रीकृत्य बलिं दद्यादष्टम्यां च विशेषतः ।\n\nप्रयोगबलिमन्त्रोऽयं प्रयोगान् साधयेद् यदि ।। ६-३८२ ।।\n\nअर्धरात्रे ततो नित्यं बलिं दद्यात् चतुष्पथे ।\n\nपरसैन्यग्रहारिष्ट रोगकृत्यानिवारणम् ।। ६-३८३ ।।\n\nप्रणवं पूर्वमुच्चार्य उग्रतारे ततः परम् ।\n\nविकटदंष्ट्रे परपक्षं मोहय [क्षोभय ख पाठः ।] द्वन्द्वमुच्चरेत् ।। ६-\n\n३८४ ।।\n\nखादय द्वन्द्वमुच्चार्य पचद्वन्द्वं वदेत् पुनः ।\n\nये मां हिंसितुमुद्यता योगिनीचक्रैस्तान् हारय हूं फट् स्वाहा ।\n\nपरविद्यामाकर्षय २ छेदय २ हन २ कपाले गृह्ण २ स्वाहा । \n\nअनेनैव च देवेशि बलिं दद्याद् महेश्वरि ।\n\nमायाबीजं समुच्चार्य कालि कालीति सुन्दरि ।। ६-३८५ ।।\n\nवज्रेश्वरी पदं पश्चाल्लोहदण्डायै नमः पदम् ।\n\nइति संपूज्य देवेशि शक्तिं संपूजयेत् ततः ।। ६-३८६ ।।\n\nहू/ वागीश्वरीब्रह्मभ्यां नमः । हू/ लक्ष्मीनारायणाभ्यां च ।\n\nततो नमः पदं ब्रूयाद् देवि चण्डे महेश्वरि ।। ६-३८७ ।।\n\nततोमामहेश्वराभ्यां नम इत्यादिनार्चयेत् ।\n\nप्रणवं च ततः पश्चात् कार्तिकेश्वराभ्यां नमः ।। ६-३८८ ।।\n\n(प्. ९२) इत्यने(न?नैव)मन्त्रेण शक्तिं संपूजयेन्नरः ।\n\nइति खड्गं प्रपूज्यैव विशेषेण प्रपूजयेत् ।। ६-३८९ ।।\n\nओं खड्गाय खरनाशाय शक्तिकार्यार्थतत्पर ।\n\nपशुच्छेदस्त्वया कार्यः खड्गनाथ नमोऽस्तु ते ।। ६-३९० ।।\n\nअनेनैव तु मन्त्रेण प्रणमेत् खड्गमुत्तमम् ।\n\nगृहीत्वा ताम्रपात्रं च जलपूर्णमुदङ्मुखः ।। ६-३९१ ।।\n\nहर्षकामो महादेव्यै पशोश्च प्रोक्षणं चरेत् ।\n\nप्रोक्षणं च पशोः कृत्वा चोत्सृजेद् देवताधिया ।। ६-३९२ ।।\n\nयथोक्तेन विधानेन तुभ्यमस्तु निवेदनम् ।\n\nछिन्ने च पतिते वृद्धिर्वामभागे च निन्दितम् ।। ६-३९३ ।।\n\nदैन्यं मध्ये च पतितं देवे छेदं स्मरेद् बुधः ।\n\nततः कुण्डान्तिके गत्वा आहुतिर्दशपञ्चभिः ।। ६-३९४ ।।\n\nतेनैवमुत्सृजन् दोषं बलिं लक्षेत् सलक्षणम् ।\n\nततो रुधिरमाधाय वटुकादीन् समर्चयेत् ।। ६-३९५ ।।\n\nनैर्-ऋत्यां च महेशानि हू/ वा/ वटुकभैरवम् ।\n\nवायव्ये हूं यां योगिनीभ्यो नमः इत्यादिनार्चयेत् ।। ६-३९६ ।।\n\nऐशान्यां च महेशानि हूं क्षौ/ क्षेत्रपालाय नमः ।\n\nइत्यादिना देवि(सम्यक्)गन्धपुष्पैः समर्चयेत् ।। ६-३९७ ।।\n\nआग्नेययां हू/ गां गणेशाय नम इत्यादिनार्चयेत् ।\n\nगन्धपुष्पैः समभ्यर्च्य बलिदानं समाचरेत् ।\n\nइति ते कथितो देवि बलिदानस्य निर्णयः ।। ६-३९८ ।।\n\nइति श्रीबृहन्नीलतन्त्रे भैरवभैरवीसंवादे (कुलपूजा \n\nशाक्ताचारादिविधिनिरूपणं) षष्ठः पटलः ।। ६ ।।\n\nअथ\n\nसप्तमः पटलः ।\n\nश्रीभैरव उवाच ।\n\nअथ वक्ष्ये महेशानि निग्रहोपायमुत्तमम् ।\n\nअवश्यमेव कर्तव्यं प्रयोगसाधनं तथा ।। ७-१ ।।\n\nमङ्गले शनिवारे च श्मशानाङ्गारमानयेत् ।\n\nकृष्णवस्त्रेण संवेष्ट्य बध्नीयाद्रक्ततन्तुना ।। ७-२ ।।\n\nशताभिमन्त्रितं कृत्वा निःक्षिपेद् वैरिवेश्मनि ।\n\nसप्ताहाभ्यन्तरे तेषामुच्चाटनमिदं भवेत् ।। ७-३ ।।\n\nनरास्थि विलिखेन्मन्त्रं क्षारयुक्तहरिद्रया ।\n\nसहस्रं परिजप्याथ निशायां शनिवासरे ।। ७-४ ।।\n\nनिक्षिप्यते यस्य गेहे तस्य मृत्युस्त्रिमासतः ।\n\nक्षेत्रे तु शस्यहानिः स्याज्जवहानिस्तुरङ्गमे ।। ७-५ ।।\n\nधनहानिर्धनागारे ग्राममध्ये तु तत्क्षयम् ।\n\n(द्वि?द्वे)षे तु विलिखेद् मन्त्रं प्रेतकर्पटके सुधीः ।। ७-६ ।।\n\nद्वेष्यद्वेषकयोर्नाम्ना तस्य द्वेषो महान् भवेत् ।\n\nमन्त्रं शृणु वरारोहे प्रयोगार्हो भवेद् यतः ।। ७-७ ।।\n\nअमुकं मारयेत् यादौ मारयेति पदं ततः ।\n\nसहस्रं परिसंजप्य मन्त्रमेनं महेश्वरि ।। ७-८ ।।\n\nद्वेषमन्त्रविशेषं तु शृणु चैकमनाः प्रिये ।\n\nअमुकामुकयोर्द्वेषं कुरु कुर्वित्यनन्तरम् ।। ७-९ ।।\n\nमन्त्रमुच्चार्य देवेशि जपेद् देवि सहस्रकम् ।\n\nउच्चाटय पदद्वन्द्वं पिङ्गाक्षि तदनन्तरम् ।। ७-१० ।।\n\n(प्. ९४) फट् मन्त्रं मन्त्रमुच्चार्य साध्यसंज्ञान्वितं पुनः ।\n\nदेशाद् देशान्तरं याति रिपुः काक इवापरः ।। ७-११ ।।\n\nवह्निपुटे रिपोर्मन्त्रं लिखित्वा पत्रकेण तु ।\n\nश्मशाने मन्त्रमुच्चार्य पुटीकृत्य विदर्भ्य च ।। ७-१२ ।।\n\nसहस्रजन्मभिर्जप्त्वा विद्या न हि फलप्रदा ।\n\nसिद्धयश्च विनश्यन्ति देवानामपि दुर्लभाः ।। ७-१३ ।।\n\nमातृचक्रेऽमृतं लेख्यं भिन्नाञ्जनपुटीकृतम् ।\n\nजले निःक्षिप्य मन्त्रं तु पुनर्नव इतीरितः ।। ७-१४ ।।\n\nजन्मलुप्तो मनुः स्निग्धो नवोदितशशी यथा ।\n\nक्षणे क्षणेऽपि तेजस्वी रिपुदृष्टिगतोऽपि च ।। ७-१५ ।।\n\nअथ वक्ष्ये मन्त्रमेकं धारयेत् सर्वदा प्रिये ।\n\nयोनियुग्मे लिखेन्मन्त्रं मूलं हेमशलाकया ।। ७-१६ ।।\n\nक्लीबहीनान् दीर्घभिन्नान् षट्कोणे च लिखेत् ततः ।\n\nअष्टपत्रेष्वष्टवर्णास्तद्वहिर्भूपुरद्वयम् ।। ७-१७ ।।\n\nअष्टवज्र भूपुरे च विलिखेत् साधकोत्तमः । \n\nस्वर्णपत्रेऽथवा भूर्जे रौप्ये वाप्यथ सुव्रते ।। ७-१८ ।।\n\nविलिखेद् हेमलेखन्या गन्धाष्टकसमन्वितम् ।\n\nदूर्वाकाण्डेन संलिख्य कुशमूलेन वा पुनः ।। ७-१९ ।।\n\nवेष्टितं पीतवस्त्रेण यत्नेन परिवेष्टयेत् ।\n\nबध्नीयात् पीतवस्त्रेण शिशूनां कण्ठभूषणम् ।। ७-२० ।।\n\nस्त्रीणां वामभुजे चैवमन्येषां दक्षिणे भुजे ।\n\nवन्ध्या तु लभते पुत्रं निर्धनो धनवान् भवेत् ।। ७-२१ ।।\n\nइयं रक्षा पुरा बद्धा ज्ञानार्थं गौतमादिभिः ।\n\nकीर्त्यर्थं पार्थिवैश्चान्यैः संग्रामे जयकाङ्क्षिभिः ।। ७-२२ ।।\n\n(प्. ९५) वाग्भवं कुलदेवी च तारकं वाग्भवं तथा ।\n\nहृल्लेखास्त्रमनुश्चैव वह्निजायावधिर्मनुः ।। ७-२३ ।।\n\nअष्टाक्षरो मनुः प्रोक्तो मन्त्राणां सार ईरितः ।\n\nकालिकामन्त्रतन्त्रोक्तान् प्रयोगानेव चाचरेत् ।। ७-२४ ।।\n\nकालिकातन्त्रमन्त्रोक्तान् प्रयोगानिह चाचरेत् ।\n\nयथा काली तथा नीला भेदो नास्ति महेश्वरि ।। ७-२५ ।।\n\nअविशेषेण कर्तव्यं सत्यं च कथितं मया ।\n\nअन्यच्छृणु वरारोहे वशीकरणमुत्तमम् ।। ७-२६ ।।\n\nयत्कृते साधको वीरो धन्यो भवति निश्चितम् ।\n\nपुष्यार्के च महादेवि वीरमूलं समानयेत् ।। ७-२७ ।।\n\nशोधितं पञ्चगव्येन शोषयेद् भास्करद्युतौ ।\n\nचूर्णयेद् मेषशृङ्गेण समादाय च तं शिवे ।। ७-२८ ।।\n\nयन्त्रं संलिख्य देवेशि मातृकाख्यं सुशोभनम् ।\n\nमन्त्रं शृणु वरारोहे ध्यानात् सार्वज्ञ्यदायकम् ।। ७-२९ ।।\n\nव्योमेन्द्वौरसनार्णकर्णिकमचां द्वन्द्वैः स्फुरत्केसरं \n\nवर्गोल्लासिवसुच्छदं वसुमतीगेहेन संवेष्टितम् ।\n\nआशास्वस्त्रिषु लान्तटान्तसहितं क्षोणीपुरेणावृतं \n\nयन्त्रं नीलतनोः परं निगदितं सर्वार्थसिद्धिप्रदम् ।। ७-३० ।।\n\nतेन चूर्णेन देवेशि यन्त्रं संलिख्य यत्नतः ।\n\nमृत्पात्रे च समालिख्य स्थापयेत् कुम्भकोपरि ।। ७-३१ ।।\n\nतिलपूर्णं घटं तेन स्थापयेत् सुरवन्दिते ।\n\nपट्टवस्त्रेण चामुण्डां पूजयेच्छार्करोदकैः ।। ७-३२ ।।\n\nतन्मन्त्रं परमेशानि जप्त्वा वशयेज्जगत् त्रयम् ।\n\nकपर्दिनं समुद्धृत्य कलहं तद् द्वितीयकम् ।। ७-३३ ।।\n\n(प्. ९६) खड्गेति परमेशानि चामुण्डे च ततः परम् ।\n\nजयशब्दं समुच्चार्य वशमानय ठद्वयम् ।। ७-३४ ।।\n\nअनेन मन्त्रराजेन कुर्यात् पौष्टिकमुत्तमम् ।\n\nभक्षं भोज्यं महादेव्यै दद्यात् सुरगणार्चिते ।। ७-३५ ।।\n\nरक्तासने चोपविश्य सहस्राष्टौ जेपेन्मुदा ।\n\nदशांशादिप्रमाणेन होमादींश्च समाचरेत् ।। ७-३६ ।।\n\nजापे समाप्ते देवेशि दद्याद् रजतदक्षिणाम् ।\n\nपलं वापि तदर्धं वा तदर्धं वापि शक्तितः ।। ७-३७ ।।\n\nप्रवालमालया देवि जपं कुर्याच्छुचिस्मिते ।\n\nउष्णीषं लोहितं प्रोक्तमुत्तरीयं तथा प्रिये ।। ७-३८ ।।\n\nरक्तवस्त्रं परीधाय जपेत् तद् गतमानसः ।\n\nकवित्वं जायते सुभ्रु! मन्त्रस्यास्य प्रसादतः ।। ७-३९ ।।\n\nकविता वशमायाति नात्र कार्या विचारणा ।\n\nइदानीं शृणु चार्वङ्गि कविताकारकं परम् ।। ७-४० ।।\n\nप्रयोगं सर्वसंगोप्यं तव स्नेहात् प्रकाश्यते ।\n\nनटीं चण्डा(लीनं?लिनीं)चैव योगिनं सर्वमोहनम् ।। ७-४१ ।।\n\nबीजत्रयं जपेद्रात्रौ मध्यरात्रौ रवेर्दिने ।\n\nअष्टाधिकसहस्रेण प्रमाणेन जपं चरेत् ।। ७-४२ ।।\n\nशताभिमन्त्रितं कृत्वा पिबेच्च जलमुत्तमम् ।\n\nसप्तदिनप्रयोगेण कविता चित्तमोदिनी ।। ७-४३ ।।\n\nजायते नात्र सन्देहः सत्यं सुरगणार्चिते ।\n\nपाणिना दक्षिणेनैव मधुलाजान् समानयेत् ।। ७-४४ ।।\n\nप्रागेव नाडीच्छेदाद् बालं संस्कुर्याच्च साधकः ।\n\nकवित्वं जायते तेना द्वितीयं सुरवन्दिते ।। ७-४५ ।।\n\n(प्. ९७) जिह्वां संमार्ज्य देवेशि लिखेद् हेमशलाकया ।\n\nदूर्वया वा महादेवि जिह्वोष्ठयोः समालिखेत् ।। ७-४६ ।।\n\nपङ्क्तिद्वयेन संलिख्य कुर्याच्च बालसंस्क्रियाम् ।\n\nएकादशाहे देवेशि द्वादशाहेऽथ वा पुनः ।। ७-४७ ।।\n\nवर्णजात्यादिभेदेन मासान्तं संभविष्यति ।\n\nयथाशक्त्युपचारेण देवतां पूजयेत् पुरः ।। ७-४८ ।।\n\nसंपूज्य देवतां भक्त्या लिखेन्मन्त्रं महेश्वरि ।\n\nयदा पिता न देशस्थः पितृव्यो मातुलोऽपि वा ।। ७-४९ ।।\n\nलिखित्वा परमेशानि कुर्याच्च बालसंस्क्रियाम् ।\n\nमूलमन्त्रं लिखेद् मन्त्री यस्योष्ठे श्वेतदूर्वया ।। ७-५० ।।\n\nवाक्योच्चाररतो बालो वाग्मी द्रुतकविर्भवेत् ।\n\nजन्मसंस्कारकं नाम पुत्रे जाते प्रशस्यते ।। ७-५१ ।।\n\nजिह्वायां तु लिखेद् मन्त्रं यज्ञदारु कुशेन वा ।\n\nवारत्रयं सुसंमार्ज्य दक्षिणेनैव पाणिना ।। ७-५२ ।।\n\nमन्त्रमुच्चार्य प्रत्येकं पङ्क्तिं कुर्यात् सुशोभनाम् ।\n\nआदौ संस्कारः कर्तव्यस्तदन्ते च लिखेन्मनुम् ।। ७-५३ ।।\n\nगन्धचन्दनपुष्पैश्च पूजयेत् तारिणीं शिवाम् ।\n\nउत्तराभिमुखो भूत्वा स्थापयेत् पीठमुत्तमम् ।। ७-५४ ।।\n\nपूजयेत् तारिणीं देवीं नानाभक्ष्यैः सुशोभनैः ।\n\nषोडशैरुपचारैश्च पूजयेद् भक्तिभावतः ।। ७-५५ ।।\n\nधूपं दद्याद् गुग्गुलुना सर्वकर्मफलप्रदम् ।\n\nनारिकेलं तथा रम्भां बदरं बकुलं तथा ।। ७-५६ ।।\n\nबीजपूरं कर्णिकारं शर्करां गन्धसंयुताम् ।\n\nमधूदकं कलायं च सिद्धान्नं पायसप्लुतम् ।। ७-५७ ।।\n\n(प्. ९८) मांसं मत्स्यं पिष्टकं च दद्यादतिप्रियं महत् ।\n\nकविर्वाग्मी भवेत् पुत्रः सर्वकर्मप्रकारकः ।। ७-५८ ।।\n\nजितेन्द्रियः सत्यवादी धार्मिको जायते महान् ।\n\nपिता चैव पितुर्भ्राता मातुर्भ्राता पुनस्तथा ।। ७-५९ ।।\n\nलिखेद् मन्त्रं महेशानि नान्यः सुरगणार्चिते ।\n\nभ्राता वापि लिखेद् मन्त्रं सर्वकामफलप्रदम् ।। ७-६० ।।\n\nमातुः क्रोडे समादाय वस्त्रेणास्तीर्य यन्ततः ।\n\nशान्तिं कुर्याद् बालकस्य ब्राह्मणैः [साधकैः ख पाठः ।] सह \n\nसंयुतः ।। ७-६१ ।।\n\nइमं पुत्रं कामयत कामजानामिहैव तु ।\n\nदेवेभ्यश्च महेशानि पुष्णाति पदमन्तरम् ।। ७-६२ ।।\n\nशिवशान्तिस्तारायै केसरेभ्यस्तारायै शिवाय शिवयशसे ।\n\nमन्त्रस्य लेखनान्ते तु शान्तिं कुर्याद् महेश्वरि ।\n\nइत्येतद् मत्स्यसूक्ते च कथितं विस्तरेण तु ।। ७-६३ ।।\n\nतन्मातुर्वामकर्णे तु शान्तिस्तोत्रं पठेन्मुदा ।\n\nमातर्देवि नमस्तेऽस्तु ब्रह्मरूपधरेऽनघे ।।\n\nकृपया हर विघ्नं मे सर्वसिद्धिं [मन्त्र ख पाठः ।] प्रयच्छ मे ।। ७-६४ ।।\n\nमाहेशि वरदे देवि परमानन्दरूपिणि ।\n\nकृपया हर मे विघ्नं सर्वसिद्धिं प्रयच्छ मे ।। ७-६५ ।।\n\nकौमारि सर्वविद्येशे कौमारक्रीडने परे ।\n\nकृपया हर मे विघ्नं सर्वसिद्धिं प्रयच्छे मे ।। ७-६६ ।।\n\nविष्णुरूपधरे देवि विनतासुतवाहिनि ।\n\nकृपया हर विघ्नं मे मन्त्रसिद्धिं प्रयच्छ मे ।। ७-६७ ।।\n\nवाराहि वरदे देवि दंष्ट्रोद् धृतवसुन्धरे ।\n\nकृपया हर मे विघ्नं सर्वसिद्धिं प्रयच्छ मे ।। ७-६८ ।।\n\n(प्. ९९) शक्ररूपधरे देवि शक्रादिसुरपूजिते ।\n\nकृपया हर मे विघ्नं सर्वसिद्धिं प्रयच्छ मे ।। ७-६९ ।।\n\nचामुण्डे मुण्डमालासृक्चर्चिते विघ्ननाशिनि ।\n\nकृपया हर मे विघ्नं सर्वसिद्धिं प्रयच्छ मे ।। ७-७० ।।\n\nमहालक्ष्मि महोत्साहे शोकसंतापहारिणि ।\n\nकृपया हर मे विघ्नं सर्वसिद्धिं प्रयच्छ मे ।। ७-७१ ।।\n\nमितिमातृमये देवि मितिमातृबहिष्कृते ।\n\nएके बहुतरे [विधे ख पाठः ।] देवि विश्वरूपे नमोऽस्तु ते ।। ७-७२ ।।\n\nइदं स्तोत्रं पठेद् यस्तु कर्मारम्भे महेश्वरि ।\n\nविदग्धां वा समालोक्य तस्य विघ्नो न जायते ।। ७-७३ ।।\n\nकुलीनस्य द्वारदेवाः कथितास्तव सुन्दरि ।\n\nदीक्षाकाले नित्यपूजासमये नार्चयेद् यदि ।। ७-७४ ।।\n\nतस्य पूजाफलं देवि नीयते यक्षराक्षसैः ।\n\nशतवर्षजपाद् देवि न सिद्धिर्जायते प्रिये ।। ७-७५ ।।\n\nमहापदि समुत्पाते पठेत् स्तोत्रं गणेश्वरि ।\n\nआपदश्च पलायन्ते संशयो नास्ति कश्चन ।। ७-७६ ।।\n\nविद्याकामेन देवेशि शतकृत्वः पठेत् स्तवम् ।\n\nइति ते कथितं मातुः स्तोत्रं कण्ठविभूषणम् ।। ७-७७ ।।\n\nमद्भक्तेभ्यो महेशानि प्रकाशमुपपादय ।\n\nअप्रकाश्यमिदं स्तोत्रं न देयं यस्य कस्यचित् ।। ७-७८ ।।\n\nदातव्यं हि सदा तस्मै भक्तिश्रद्धान्वितोऽपि यः ।\n\nसत्कुलीनाय शान्ताय ऋजवे दम्भवर्जिने ।। ७-७९ ।।\n\nदद्यात् स्तोत्रं महेशानि नान्यथा फलभाग् भवेत् ।\n\nअष्टादशपुराणेषु वेदव्यासेन कीर्तितम् ।। ७-८० ।।\n\n(प्. १००) श्रीदेव्युवाच ।\n\nदेवदेव महादेव स्थितिसंहारकारक ।\n\nप्रश्नमेकं करोम्यत्र सकाशात् तव सुव्रत ।। ७-८१ ।।\n\nकैतवं च परित्यज्य तत् कथ्यं भवनाशन ।\n\nमहाचीनक्रमं देव कथितं न प्रकाशितम् ।\n\nकथयस्व तदिदानीं यदि स्नेहोऽस्ति मां प्रति ।। ७-८२ ।।\n\nश्रीभैरव उवाच ।\n\nमहाचीनक्रमं देवि सर्वतन्त्रेषु गोपितम् ।\n\nयत् कृत्वा साधकाः सर्वे शिवत्वं यान्ति तत्क्षणात् ।। ७-८३ ।।\n\nन वक्तव्यं महेशानि भुवनत्रितये शिवे ।\n\nशुद्धभावेन देवेशि वक्तव्यं तव गोचरे ।। ७-८४ ।।\n\nनान्योऽस्ति मे प्रियः कोऽपि त्वदन्यः सुरवन्दिते ।\n\nइदानीं परमेशानि निधारय मनः शिवे ।। ७-८५ ।।\n\nमहाचीनक्रमं देवि कथितव्यं वरानने ।\n\nअहं देहो महेशानि देही त्वं सर्वरूपदृक् ।। ७-८६ ।।\n\nमीनो यथा महादेवि पयसि प्रहृतो यथा ।\n\nसदात्मा त्वं महेशानि अकथ्यं नास्ति सुन्दरि ।। ७-८७ ।।\n\nकेचिद् देवा नरा केचिद् दानवा यक्षराक्षसाः ।\n\nनागलोकाः किन्नराश्च गन्धर्वाप्सरसां गणाः ।। ७-८८ ।।\n\nये वा पशुमृगाः पक्षा ये केचिज्जगतीगताः ।\n\nएते जडतराः सर्वे परस्परखलात्मकाः ।। ७-८९ ।।\n\nकुकर्मनिरताः सर्वे कुमार्गदर्शनोत्सुकाः ।\n\nएतेषां ब्रह्म [कोऽपि ख पाठः ।] विज्ञानमानन्दं ब्रह्म चित्सुखम् ।। ७-९० \n\n।।\n\nन जानाति महेशानि तत् कथं कथयामि ते ।\n\nनित्यमुक्तस्वभावोऽयं तदर्थमिदमीरितम् ।। ७-९१ ।।\n\n(प्. १०१) क्षमस्व यदि चार्वङ्गि न वक्तव्यं महेश्वरि ।\n\nश्रीदेव्युवाच ।\n\nनमस्ते शिवरूपाय नमस्ते गुरुरूपिणे ।। ७-९२ ।।\n\nनमस्ते वरद स्वामिन् करुणानिधये नमः ।\n\nअन्यदेवरता ये च सर्वे त्वत् पदकाङ्क्षिणः ।। ७-९३ ।।\n\nतेषामेवाधिकफलं मद्भक्तानां व्यवस्थितम् ।\n\nसिंहव्याघ्रादयो ये च ये च विघ्नानुसारिणः [कारिणः ख पाठः ।] ।। ७-९४ ।।\n\nविकाराश्च तथा सर्पास्तथान्ये दुष्टजन्तवः ।\n\nते सर्वे विलयं यान्ति पतङ्गा इव पावके ।। ७-९५ ।।\n\nदेहं [गेहे ख पाठः ।] दीपशिखाकारं दृश्यते दुष्टजन्तुभिः ।\n\nकेवलं प्रेमभावेन त्वयैव विभुणा प्रभो ।। ७-९६ ।।\n\nकिं वा शवमयो भूत्वा आसने पञ्चदेवताः ।\n\nपृथिवी जलतां याति जलं तेजोमयं भवेत् ।। ७-९७ ।।\n\nतेजो वायुं तथा वायुराकाशं तत्प्रकाशकम् ।\n\nदानवा राक्षसाः सर्वे ये चान्ये (दानवा?देवता)गणाः ।। ७-९८ ।।\n\nराजानश्च तथा चान्ये सर्वे त्वत्पादवर्तिनः ।\n\nआज्ञां भजन्ति गन्धर्वाः किं पुनर्नरकीटकाः [किन्नराः ख पाठः ।] ।। \n\n७-९९ ।।\n\nयत्र यत्र भवेद् वाञ्छा तत् तत् सिद्धिः करे स्थिता ।\n\nसदानुगामिनी वाणी भजते तं सुनिश्चितम् ।। ७-१०० ।।\n\nद्विधाभावं परित्यज्य किमन्यद् बहुभाषितैः ।\n\nमोक्षार्थी लभते मोक्षं धनार्थी धनमाप्नुयात् ।। ७-१०१ ।।\n\nअन्ते तु जायते गौरीलोके शिव इवापरः ।\n\nसिद्धा भवन्ति यद्भक्ताः कथयस्व ममाग्रतः ।। ७-१०२ ।।\n\n(प्. १०२) श्रीभैरव उवाच ।\n\nन वक्तव्यमभक्ताय परभक्ताय पापिने ।\n\nमहाचीनक्रमं देवि विविधं कथितं शिवे ।। ७-१०३ ।।\n\nस्नानादि मानसं शौचं मानसः प्रवरो जपः ।\n\nपूजनं मानसं दिव्यं मानसं कल्पनादिकम् ।। ७-१०४ ।।\n\nसर्व एव शुभः कालो नाशुभो वर्तते क्वचित् ।\n\nन विशेषो दिवा रात्रौ न सन्ध्यायां महानिशि ।। ७-१०५ ।।\n\nवस्त्रासनस्थानगे(हे?ह)देहस्पर्शादि वारिणः ।\n\nशुद्धिं नचाचरेदत्र निर्विकल्पं मनश्चरेत् ।। ७-१०६ ।।\n\nनात्र शुद्ध्याद्यपेक्षास्ति न चामेध्यादिदूषणम् ।\n\nय एवं चिन्तयेद् मन्त्री सर्वकामफलप्रदम् ।। ७-१०७ ।।\n\nगद्यपद्यमयी वाणी सभायां तस्य जायते ।\n\nतस्य दर्शनमात्रेण वादिनो निष्प्रभा मताः ।। ७-१०८ ।।\n\nराजानोऽपि च दासत्वं भजन्ते किं परे जनाः ।\n\nसर्वदा पूजयेद् देवीमस्नातः कृतभोजनः ।। ७-१०९ ।।\n\nमहानिश्यशुचौ देशे बलिं मन्त्रेण दापयेत् ।\n\nस्त्रीनिन्दां च न कुर्वीत तासां प्रेम विवर्द्धयेत् ।। ७-११० ।।\n\nअत्युत्कटापराधेऽपि न तस्या द्वेषमाचरेत् ।\n\nस्त्रीद्वेषो नैव कर्तव्यो विशेषात् पूजयेत् स्त्रियः ।। ७-१११ ।।\n\nजपस्थाने महाशङ्खं निवेश्योर्ध्वं जपं चरेत् ।\n\nस्त्रियं गच्छन् स्पृशन् पश्यन् यत्र कुत्रापि देशिकः ।। ७-११२ ।।\n\nभक्षंस्ताम्बूलमन्यांश्च भ(क्ष?क्ष्य)द्रव्यं यथारुचि ।\n\nमांसमत्स्यदधिक्षौद्रभ(क्ष?क्ष्य)द्रव्यं यथारुचि ।। ७-११३ ।।\n\nभुक्तान्नशेषभ(क्षा?क्ष्या)णि भुक्त्वा सर्वं जपं चरेत् ।\n\nदिक्कालनियमो नास्ति स्थित्यादिनियमो न च ।। ७-११४ ।।\n\n(प्. १०३) न जपे कालनियमो नार्चादिषु बलिष्वपि ।\n\nस्वेच्छानियम उक्तोऽत्र महामन्त्रस्य साधने ।। ७-११५ ।।\n\nनाधर्मो विद्यते सुभ्रु किञ्चिद् धर्मो महान् भवेत् ।\n\nस्वेच्छाचारस्थितो देवि प्रचरेद् हृष्टमानसः ।। ७-११६ ।।\n\n(कृतार्थं?कार्तार्थ्यं)मन्यमानस्तु संतुष्टो जितमानसः ।\n\nजपं कृत्वा विशेषेण स्त्रिया च जपमाचरेत् ।। ७-११७ ।।\n\nआसनं शृणु देवेशि प्राक् सिद्ध्येज्जपमुत्तमम् ।\n\nपीठानामुत्तमं पीठं जपात् सार्वज्ञ्यदायकम् ।। ७-११८ ।।\n\nयोनिपीठे निवेश्यैव श्रोण्यां कमललोचने ।\n\nयोन्यां संक्षिप्तलिङ्गस्तु जपेत् तद्गतमानसः ।। ७-११९ ।।\n\nसहस्रं प्रत्यहं जप्त्वा कन्दर्पसदृशः पुमान् ।\n\nजायते नात्र संदेहः सत्यं सुरगणार्चिते ।। ७-१२० ।।\n\nचीनाचारविशेषं हि कथितं परमेश्वरि ।\n\nताराकल्पे महेशानि विस्तरेण प्रकाशितम् ।। ७-१२१ ।।\n\nअत्र चैव महेशानि विशेषः कथितो मया ।\n\nयोनिकुन्तलमादाय गृह्णीयादन्तरीयकम् ।। ७-१२२ ।।\n\nएवं वत्सरपर्यन्तं जपेत् तद्गतमानसः ।\n\nनीलासरस्वती काली चान्नपूर्णा च भैरवी ।। ७-१२३ ।।\n\nसाधकाय प्रहृष्टाय प्रसीदति न संशयः ।\n\nसाधकोऽपि महादेवि वत्सरात् तां प्रपश्यति ।। ७-१२४ ।।\n\nइह ते संशयो नास्ति सत्यं सत्यं महेश्वरि ।\n\nअतिस्नेहात् सुरश्रेष्ठे प्रकाशितमिदं तव ।। ७-१२५ ।।\n\nरहस्यं शृणु चार्वङ्गि येन सिद्ध्यति सुन्दरि ।\n\nरजस्वलां स्त्रियं वीक्ष्य सहस्रं प्रजपेद् यदि ।। ७-१२६ ।।\n\n(प्. १०४) तदैव मन्त्रसिद्धिः स्यान्नात्र कार्या विचारणा ।\n\nदिनैः षोडशभिर्देवि सिद्धिमाप्नोति साधकः ।। ७-१२७ ।।\n\nपर्वते हस्तमारोप्य निर्भयो यतमानसः ।\n\nकवितां लभते सोऽपि अमृतत्वं च गच्छति ।। ७-१२८ ।।\n\nनीलपद्मं तथा बिम्बं खञ्जनं शिखरं तथा ।\n\nचामरं रविबिम्बं च तिलपुष्पं सरोवरम् [सरोरुहम् ख पाठः ।] ।। ७-१२९ ।।\n\nत्रिसूत्रं [त्रिशूलं ख पाठः ।] वीक्ष्य जप्त्वा तु सततं शुद्धभावतः ।\n\nसुखप्रसादं सुमुखं सुलोचनं सुहास्यदम् ।। ७-१३० ।।\n\nसुकेशं सुगतिं कन्दं सुगन्धं सुखमेव च ।\n\nलभते च यथासंख्यं शृणु पार्वति सादरम् ।। ७-१३१ ।।\n\nमहाचीनद्रुमे देवीं ध्यात्वा तत्र प्रपूज्य च ।\n\nतद् द्रुमोद् भवपुष्पेण पूजयेद् भक्तिभावतः ।। ७-१३२ ।।\n\nस भवेत् कुलदेवश्च कुलक्रमगतः शुचिः ।\n\nब्रह्मतरोर्महामूले देवीं ध्यात्वा यथाविधि ।। ७-१३३ ।।\n\nतत्सुधासारसारेण तर्पयेद् मातृकानने ।\n\nस भवेत् साधकश्रेष्ठो मातॄणां च भवेत् प्रियः ।। ७-१३४ ।।\n\nमहाचीनद्रुमलतावेष्टितः साधकोत्तमः ।\n\nरात्रौ यदि जपेद् मन्त्रं सच [लता ख पाठः ।] कल्पद्रुमो भवेत् ।। ७-१३५ ।।\n\nतिथिक्रमेण देवेशि लतया वेष्टितो भवेत् ।\n\nतदा मासेन सिद्धिः स्यात् सहस्रजपमानतः ।। ७-१३६ ।।\n\nअष्टम्यां च चतुर्दश्यां द्विगुणं यदि जप्यते ।\n\nतदैव महती सिद्धिर्देवानामपि दुर्लभा ।। ७-१३७ ।।\n\nमहाचीनद्रुमे बीजं लिखित्वा कुङ्कुमेन च ।\n\nतत्पार्श्वे साध्यमालिख्य ताडयद् दृष्टिवृष्टिभिः ।। ७-१३८ ।।\n\n(प्. १०५) तत्र गच्छति कामार्ता यत्र यत्रोपलभ्यते ।\n\nमहाचीनद्रुमरसेनाक्तं पिण्डं विधाय च ।। ७-१३९ ।।\n\nयन्नाम्ना दीयते देवि सोऽचिराद् मुक्तिमाप्नुयात् ।\n\nमहाचीनद्रुममूल-मज्जाभिर्बिल्वपत्रकैः ।। ७-१४० ।।\n\nसहस्रं देवीमभ्यर्च्य श्मशाने साधकोत्तमः ।\n\nतदा राज्यमवाप्नोति यदि सा न पलायते ।। ७-१४१ ।।\n\nतस्यापि षोडशांशेन कलां नार्हन्ति ते शवाः ।\n\nशवासनाधिकफलं लतागेहप्रवेशनम् ।। ७-१४२ ।।\n\nधनकामस्तु यो विद्वान् महदैश्वर्यकामुकः ।\n\nबृहस्पतिसमो यस्तु भवितुं कामयेद् नरः ।। ७-१४३ ।।\n\nअष्टोत्तरशतं जप्त्वा कुलमामन्त्र्य मन्त्रवित् ।\n\nमैथुनं यः प्रयात्येवं स तु सर्वफलं लभेत् ।। ७-१४४ ।।\n\nलतारतेषु जप्तव्यं महापातकमुक्तये ।\n\nलता यदि न संसर्गे तदा रेतः प्रयत्नतः ।। ७-१४५ ।।\n\nसमुत्सार्य जपेद् मन्त्रं धर्मकामार्थसिद्धये ।\n\nसुरतेषु प्रजप्तव्यं महापातकमुक्तये ।। ७-१४६ ।।\n\nवरासनस्थां संवीक्ष्य तन्मूले स्वेष्टदेवताम् ।\n\nपूजयित्वा महारात्रौ त्रिदिनं पूजयेद् मनुम् ।। ७-१४७ ।।\n\nलक्षपीठफलं देवि लभते नात्र संशयः ।\n\nवेतालपादुकासिद्धिः खड्गसिद्धिश्च जायते ।। ७-१४८ ।।\n\nअञ्जनं तिलकं गुप्तं प्रजप्य तु सहस्रकम् ।\n\nस्वदेहरुधिराक्तैश्च बिल्वपत्रैः सहस्रकैः ।। ७-१४९ ।।\n\nश्मशानेऽभ्यर्च्य देवीं तु वागीशसमतां व्रजेत् ।\n\nश्मशाने योषितं मन्त्री संपूज्य ऋतुगां शुभाम् ।। ७-१५० ।।\n\n(प्. १०६) रक्तचन्दनदिग्धाङ्गीं रक्तवस्त्रैरलङ्कृताम् ।\n\nचारुपुष्पैर्मनुं प्रोच्य ततो ध्यायेच्च सुन्दरीम् ।। ७-१५१ ।।\n\nरमित्वा तां लभेद्राज्यं यदि नात्र पलायते ।\n\nमेषमाहिषरक्तेन वाग्मित्वं तस्य जायते ।। ७-१५२ ।। ७-\n\nधनित्वं जायते तस्य सर्वसिद्धिः प्रजायते ।\n\nवचसा च भवेज्जीवो धनेन च धनाधिपः ।। ७-१५३ ।।\n\nआज्ञया देवराजोऽसौ रूपेणैव मनोभवः ।\n\nबलेन पवनो ह्येष सर्वतत्त्वार्थसाधकः ।। ७-१५४ ।।\n\nशोधितं साधितं दद्यात् सास्थि मांसं सदा बलिम् ।\n\nसर्वं सास्थि प्रदातव्यं तथा लोमसमन्वितम् ।। ७-१५५ ।।\n\nएवंभूतः सदा देवि साधको भुवि दुर्लभः ।\n\nयया कयाचित् दृष्ट्या वा यज्जपो भुवि दृश्यते ।। ७-१५६ ।।\n\nएतत् प्रकाशनात् देवि मृत्युर्भवति नान्यथा ।\n\nएतत् साधकनिन्दां वा एतन्मन्त्रस्य वा पुनः ।। ७-१५७ ।।\n\nमहाभूतगणैः सार्धं तस्य सर्वं हराम्यहम् ।\n\nयोगिनीचक्रसहिता स्वयं तद्वधकारिणी ।। ७-१५८ ।।\n\nरहस्यं शृणु देवेशि येन वाग्मी भवेत् सदा ।\n\nयस्मात् परतरं नास्ति तन्त्रमध्ये सुरेश्वरि ।। ७-१५९ ।।\n\nसारस्वतप्रयोगोऽयं कथितो विश्वमोहने ।\n\nविशेषं कथयिष्यामि सावधानावधारय ।। ७-१६० ।।\n\nवीरतन्त्रे कथितं ते येन सर्वमयो भवेत् ।\n\nजिह्वायां भावयेद् यस्तु तारिणीं दीपरूपिणीम् ।। ७-१६१ ।।\n\nमातृकासहितां विद्यां त्रिरावर्त्य जलं पिबेत् ।\n\nजलपानविधानेन मूकोऽपि सुकविर्भवेत् ।। ७-१६२ ।।\n\nअजस्रभावनाभ्यासात् साधकः सुकृती सुधीः ।\n\nकविर्वाग्मी महायोगी मुक्तिभागी भवेन्नरः ।। ७-१६३ ।।\n\nअब्दाच्चतुर्विधं तस्य पाण्डित्यमुपजायते ।\n\nअथ वक्ष्ये महेशानि रहस्यं परमाद्भुतम् ।। ७-१६४ ।।\n\nयुवतीनां तु योनौ तु लिखेद् मन्त्रान् मनोरमान् ।\n\nसंजप्य च महामन्त्रं सर्वसारस्वतप्रदम् ।। ७-१६५ ।।\n\nसहस्रजपमानेन प्रयोगं च समाचरेत् ।\n\nपश्चाद् भ्रमणयोगेन ताडयेद् योनिमण्डलम् ।। ७-१६६ ।।\n\nसहस्रं च जपेत् तावद् यावद् रेतो न जायते ।\n\nतेन तत्त्वेन देवेशि तर्पयेद् यतमानसः ।। ७-१६७ ।।\n\nकवित्वं जायते सुभ्रु वाग्मित्वं च तथैव च ।\n\nपण्डि(त)त्वं महत्त्वं च जायते नात्र संशयः ।। ७-१६८ ।।\n\nरक्तपुष्पैर्महेशानि योनिपूजनमाचरेत् ।\n\nयुवतीरूपमास्थाय पूजयेद् बहुयत्नतः ।। ७-१६९ ।।\n\nघृणां त्यक्त्वा महेशानि पूजयेद् योनिमण्डलम् ।\n\nरहस्यं शृणु चार्वङ्गि येन सिद्धो भवेद् मनुः ।। ७-१७० ।।\n\n(श्रीदेव्युवाच ।)\n\nभगवन् भूतभव्येश भूताधिप महाबल ।\n\nप्रसीद देवदेवेश सर्वप्राणिहिते रत ।। ७-१७१ ।।\n\nयेनावश्यं भवेत् सिद्धिस्तदुपायं वद प्रभो ।\n\nश्रीभैरव उवाच ।\n\nशृणु देवि परं ज्ञानं सर्वज्ञानोत्तमोत्तमम् ।\n\nयेन विज्ञानमात्रेण शीघ्रं विद्या प्रसीदति ।। ७-१७२ ।।\n\nमूलकन्दे च या शक्तिर्जगदाधाररूपिणी ।\n\nतद्भ्रमावर्तवातो यः प्राण इत्युच्यते बुधैः ।। ७-१७३ ।।\n\n(प्. १०८) झिल्लीशब्दा व्यक्ततरा कूजन्ती सततोत्थिता ।\n\nगच्छन्ती ब्रह्मरन्ध्रेण प्रविशन्ती स्वकेतनम् ।। ७-१७४ ।।\n\nयातायातक्रमेणैव तत्र कुर्यान्मनोलयम् ।\n\nतेन मन्त्रे शिखा जाता सर्वमन्त्रप्रदीपिका ।। ७-१७५ ।।\n\nतमःपूर्णे गृहे यद्वद् न किञ्चिदपि भासते ।\n\nशिखाहीनास्तथा मन्त्रा न सिध्यन्ति कदाचन ।। ७-१७६ ।।\n\nशिखोपदेशः सर्वत्र गोपितः परमेश्वरि ।\n\nतेन विना न सिद्धिः स्याद् वर्षकोटिशतैरपि ।। ७-१७७ ।।\n\nतस्मात् त्वयापि गिरिजे गोपनीयः प्रयत्नतः ।\n\nसुप्ता निद्रायिता मत्ता विद्रावणरता परा ।। ७-१७८ ।।\n\nसमस्तदोषजालेन ग्रथिता [रहिता येन ख पाठः ।] कुलसुन्दरि ।\n\n[स्वापे प्रहरे महानिशि चारो वामनाड्या वायोरुदयः । तथैव \n\nदक्षिणनाड्या वायोरुदये दिवाचारः । संध्याचारस्तु \n\nउभयनाडीप्रवाहः ।] निशाचारं दिवाचारं सन्ध्याचारं च पल्लवम् ।। \n\n७-१७९ ।।\n\nदुर्लभं बीजसंयुक्तं [संकेतं भावसंकेतं ख पाठः ।] \n\nभावसंयोगमेव च ।\n\nज्ञात्वा प्रबोधयेद् वीरो गुरुस्तत्रैव कारणम् ।। ७-१८० ।।\n\nनिशाचारे महेशानि विशेषं कथयामि ते ।\n\nवामदक्षिणनासायामुदये देवि तत्त्वतः ।। ७-१८१ ।।\n\nस्वापकाले तु मन्त्राणां जपोऽनर्थफलप्रदः ।\n\nस्वापकालो वामवाहो जागरो [प्रबोधो ख ।] दक्षिणावहः ।। ७-१८२ ।।\n\nआग्नेयस्य मनोः सौम्यमन्त्रस्यैतद्विपर्ययः ।\n\nप्रबोधकालं जानीयाद् मन्त्रयोरुभयोरपि ।। ७-१८३ ।।\n\nकर्मणोर्वह्निताराद्याः वियत्प्रायाः समीरिताः ।\n\nआग्न्येययोऽपि च सौम्याः स्युर्भूयिष्ठेन्द्वमृताक्षराः ।। ७-१८४ ।।\n\n(प्. १०९) एवं पञ्चाशदाग्नेययो विद्याः सौम्याः प्रकीर्तिताः ।\n\nवामवाहो यदा वायुर्दीर्घाणां योजनं तदा ।। ७-१८५ ।।\n\nदक्षिणस्यां यदा वायुस्तदा ह्रस्वो नियोजितः ।\n\nउभयस्थो यदा वायुस्तदा स्युरुभयात्मिकाः ।। ७-१८६ ।।\n\nप्रणवं मातृकादेवी हृल्लेखेत्यमृतत्रयम् ।\n\nअमृतत्रयसंयोगाद् दुष्टमन्त्रोऽपि सिद्ध्यति ।। ७-१८७ ।।\n\nएवं शृणु वरारोहे सर्वसारं मनूत्तमम् ।\n\nनियमः पुरुषैर्ज्ञेयो न योषित्सु कदाचन ।। ७-१८८ ।।\n\nयद्वा तद्वा येन तेन सर्वतः सर्वतोऽपि च ।\n\nयोषितां ध्यानमात्रेण सिद्धयः स्युर्न संशयः ।। ७-१८९ ।।\n\nयथाऽयस्कान्तमात्रेण गूढविद्धशिलंत्वयः ।\n\nस्वयमेव बहिर्याति यथा वा सौरतेजसा ।। ७-१९० ।।\n\nसूर्यकान्तः स्फुटं भाति यथा चन्द्रस्य रश्मिभिः ।\n\nचन्द्रकान्तो द्रावयति यथा वर्षासु वारिदैः ।। ७-१९१ ।।\n\nजलसेकातितृप्ता भू रसपूर्णा प्रचक्षते ।\n\nक्षुधार्तः क्षीरपानेन यथा तृप्तोऽभिजायते ।। ७-१९२ ।।\n\nपुष्पदर्शनमात्रेण गन्धर्वश्च सुखी भवेत् ।\n\nकुलपुष्पप्रदानेन यथा शक्तिः प्रतुष्यति ।। ७-१९३ ।।\n\nगुरुसेवैकमात्रेण मन्त्रसिद्धिर्भवेद् यथा ।\n\nमहापद्मवनं ध्यात्वा यथा सिद्धिश्वरो भवेत् ।। ७-१९४ ।।\n\nत्रिपुराध्यानमात्रेण भुक्तिर्मुक्तिर्यथा भवेत् ।\n\nमहादुर्गाप्रसादेन यथा सिद्धीश्वरो भवेत् ।। ७-१९५ ।।\n\nयुवतीध्यानमात्रेण यथा कुलपतिर्भवेत् ।\n\nगङ्गास्मरणामात्रेण निष्पापो जायते यथा ।। ७-१९६ ।।\n\n(प्. १०९) तथा कर्षणमात्रेण शिव एव प्रजायते ।\n\nकामाख्या योनिपूजायां यथा तुष्यति भैरवि ।। ७-१९७ ।।\n\nयोषिच्चिन्तनमात्रेण तथैव वरदायिनी ।\n\nतस्मात् सर्वप्रयत्नेन दीक्षयेद्(द्वि?नि)जकौलिकीम् ।। ७-१९८ ।।\n\nअदीक्षितकुलासङ्गात् सिद्धिहानिः प्रजायते ।\n\nअनेनैव क्रमेणैव यः करोति क्रियां शुभाम् ।। ७-१९९ ।।\n\nतस्य वंशे महेशानि बृहस्पतिसमः पुमान् ।\n\nजायते नात्र सन्देहः सत्यं सत्यं सुरार्चिते ।। ७-२०० ।।\n\nएकदा नारदं प्राप्य गौरी सर्वसुखान्विता ।\n\nपप्रच्छ मधुरां भाषां शङ्करान्वेषणे रता ।। ७-२०१ ।।\n\nदेवर्षिरब्रवीद् वाक्यं शृणु हे नगनन्दिनि ।\n\nताराप्रयोगमेतं हि येन सिद्धिर्भविष्यति ।। ७-२०२ ।।\n\nनारद उवाच ।\n\nएकदेन्द्रः श्रिया भ्रष्टो विहाय चामरावतीम् ।\n\nहिरण्याक्षपुरेऽगच्छत् सहितो देवसैन्यकैः ।। ७-२०३ ।।\n\nदेवारिभिः समं तत्र विरोधः सुमहानभूत् ।\n\nपराजितो देवराजो बृहस्पतिपुरोधसः ।। ७-२०४ ।।\n\nआश्रमे च पुनर्गत्वा विमृश्य विविधं शिवे ।\n\nउवाच सादरं वाक्यं गुरुं प्राप्य जगद् गुरुम् ।। ७-२०५ ।। ७-\n\n(इन्द्र उवाच ।)\n\nविश्वेषां पावनस्त्वं हि जगत् यस्मिंश्चराचरे ।\n\nब्रजामि शरणं देव रक्ष मां भगवन् यतः ।। ७-२०६ ।।\n\nउपायं ब्रूहि देवेश इन्द्रत्वं जायते यतः ।\n\nकेन रूपेण देवेश मम त्राणं भविष्यति ।। ७-२०७ ।।\n\n(प्. १११) बृहस्पतिरुवाच ।\n\nदेवेन्द्र शृणु मद्वाक्यं येन त्राणं भविष्यति ।\n\nहिरण्याक्षपुरे देव दैत्याः सर्वारिमर्दकाः ।। ७-२०८ ।।\n\nतेषां पराभवं कर्तुं न क्षमो जगतीतले ।\n\nकारणं शृणु देवेश येनैव शृणु मद्वचः ।। ७-२०९ ।।\n\nपुरा त्रेतायुगे राजन्नकरोर्नीलसाधनम् ।\n\nतेन पुण्यफलेनैव इन्द्रत्वं गतवान् प्रिय ।। ७-२१० ।।\n\nकालीतारासाधनं च नानारूपेणवि(स्तरं?स्तृतम्) ।\n\nअकरोद् दैत्यपुत्रोऽसौ तस्मात् पुण्यफलादिदम् ।। ७-२११ ।।\n\nयेनोपायेन देवेश इन्द्रत्वं प्राप्स्यसि स्वयम् ।\n\nतस्योपायं महाराज सावधानोऽवधारय ।। ७-२१२ ।।\n\nधर्मेण वर्धते नित्यमधर्मान्न विवर्धते ।\n\nयेन रूपेण देत्योऽसौ धर्मं संत्यजति द्रुतम् ।। ७-२१३ ।।\n\nतमुपायं जगद्वन्द्य(ब्रूहि?शृणु)सत्यं वचो मम ।\n\nवृद्धब्राह्मणरूपेण वञ्चयामि सुरेश्वर ।। ७-२१४ ।।\n\nततो विप्रो महान् भूत्वा वृद्धः पण्डितपावनः ।\n\nसर्वशास्त्रार्थतत्त्वज्ञो हिरण्याक्षपुरं ययौ ।। ७-२१५ ।।\n\nशृणु वत्स महद् वाक्यं येन भद्रं भविष्यति ।\n\nअहं तु सर्वशास्त्रज्ञो निर्धनत्वादिहागतः ।। ७-२१६ ।।\n\nवृत्तिं दत्त्वाध्यापकत्वमिति भिक्षा कृता मया ।\n\nअध्यापकाय यो वृत्तिं दत्त्वाध्यापयति द्विजान् ।। ७-२१७ ।।\n\nकिं न दत्तं भवेत् तेन धर्मकामार्थमिच्छता ।\n\nपुण्यात् पुण्यतरं पुण्यं जानीहि सर्वसंमतम् ।। ७-२१८ ।।\n\nतथाऽस्त्विति वचः(श्रु?कृ)त्वा चाददद् वृत्तिमुत्तमाम् ।\n\nअध्यापयामास द्विजान् दत्त्वा वृत्तिं मनोरमाम् ।। ७-२१९ ।।\n\n(प्. ११२) कुतर्कः शतशो देवि कृतस्तेन महीयसा ।\n\nकुतर्केण महादेवि कुतर्कोऽयं महानपि ।। ७-२२० ।।\n\nमोहितो दैत्यराजेन्द्रो येन दानवपुङ्गवः ।\n\nकृते कर्मणि भूमिस्थैः स्वर्गे तृप्तिः कथं भवेत् ।। ७-२२१ ।।\n\nतारिणी च महाकाली भवानी च महेश्वरी ।\n\nतासां पूजा वृथा देव किमर्थं क्रियतेऽशुभा ।। ७-२२२ ।।\n\nएवं बहुविधेनैव कुतर्केण महानपि ।\n\nमोहितो दैत्यराजोऽसौ धर्मं त्यक्त्वा महेश्व(री?रि) ।। ७-२२३ ।।\n\nअधर्मनिरताः सर्वे धर्मं त्यक्त्वा महेश्वरि ।\n\nकालक्रमेण तेषां तु आपदः परमाः शुभे ।। ७-२२४ ।।\n\nततो बृहस्पतिर्देवो देवराजगृहं ययौ ।\n\nइन्द्राय सर्वमाचख्यौ दैत्यानां कर्मबन्धनम् ।। ७-२२५ ।।\n\nशृणु चैकाग्रमनसा येन ते कुशलं महत् ।\n\nजायते नात्र संदेहो देवराज जगत्पते ।। ७-२२६ ।।\n\nतारिणीं कालिकां चैवान्नपूर्णां भैरवीं पराम् ।\n\nसंपूज्य विधिवद्भक्त्या सर्वसिद्धिर्भविष्यति ।। ७-२२७ ।।\n\nपूजाविधानं देवेश श्रोतुमर्हम्यसंशयम् ।\n\nप्राङ्गने मध्यमे रात्रौ फाल्गुने मासि सुन्दर ।। ७-२२८ ।।\n\nचतुर्दिक्षु महेशान कदलीस्तम्भमुत्तमम् ।\n\nआत्म(ने?नो)ऽग्रे च देवेश मण्डपं कारय प्रिय ।। ७-२२९ ।।\n\nचूताश्वत्थवटैर्दे(वि?व)च्छन्नं कुर्याच्च मण्डपम् ।\n\nकुमारीवेष्टितं कुर्याद् मण्डपं सर्वमोहनम् ।। ७-२३० ।।\n\nतारामूर्तिं तथा कालीमूर्तिं वा देवराजक ।\n\nसर्वकार्यप्रदां देव तां कुरुष्व महेश्वर ।। ७-२३१ ।।\n\n(प्. ११३) अन्नदामूर्तिमेतां हि कुरु वा सुरवन्दित ।\n\nवटपत्रे महादेव्यै बलिं यत्नेन दापयेत् ।। ७-२३२ ।।\n\nआसनं कम्बलं दद्यात् स्वागतं मधुनिर्मितम् ।\n\nपाद्यं तु पयसा दद्यादर्घ्यं दद्यात् कुशेन च ।। ७-२३३ ।।\n\nमधुपर्कं घृतेनैव जलेनाचमनीयकम् ।\n\nतक्रेण स्नानमाचर्य वसनं लोहितं स्मृतम् ।। ७-२३४ ।।\n\nरजताभरणं दद्यात् सर्वदेवमनोहरम् ।\n\nतण्डुलेन विना देव्यै नैवेद्यं दापयेत् प्रिय ।। ७-२३५ ।।\n\nचर्व्यं चोष्यं तथा लेह्यं पेयं दद्याद् मनोहरम् ।\n\nरक्तचन्दनबीजैश्च जपेदष्टसहस्रकम् ।। ७-२३६ ।।\n\nशुक्लप्रतिपदारभ्यमष्टम्यां च समापयेत् ।\n\nबलिं दद्याद् महादेव्यै छागेन महिषेण वा ।। ७-२३७ ।।\n\nअन्नं मत्स्यं तथा मांसं घृतं परमशोभनम् ।\n\nपिष्टकं परमं द्रव्यं दद्याद् देव्यै मनोहरम् ।। ७-२३८ ।।\n\nहोमयेद् देवदेवेश यथाशक्ति विधानतः ।\n\nश्रीभैरव उवाच ।\n\nकुमारीं पूजयेद् यत्नैर्द्रव्यैर्बहुविधैरपि ।। ७-२३९ ।।\n\nहोमादिकं तु सकलं कुमारीपूजनं विना ।\n\nपरिपूर्णफलं नैव सकलं पूजनं भवेत् ।। ७-२४० ।।\n\nततः सकलसिद्ध्यर्थं कुमारीं तु प्रपूजयेत् ।\n\nआनयेत् कन्यकां योग्यां कुमारीं तु सुवासिनीम् ।। ७-२४१ ।।\n\nसुवासिनीं मदप्रौढां संशयं त्यज सुन्दरि ।\n\nकथयामि न सन्देहः कुमारीपूजनं शुभम् ।। ७-२४२ ।।\n\nयस्याः पूजनमात्रेण त्रैलोक्यपूजनं भवेत् ।\n\nकुमारी च महेशानि त्रिधा मूर्तिर्व्यवस्थिता ।। ७-२४३ ।।\n\n(प्. ११४) परापरात्मिका चैव तृतीया च परापरा ।\n\nयत्र काले न किञ्चित् स्याद् देवासुरमहोरगाः ।। ७-२४४ ।।\n\nत्रैलोक्यं न त्वमहं तदा जाता कुमारिका ।\n\nआद्यसृष्टिकरी या तु प्रत्यक्षा साभवत् त्रिधा ।। ७-२४५ ।।\n\nउमाकला तु सा जाता [देवी ख पाठः ।] सृष्टिरूपा भवान्तरे ।\n\nएकवर्षा भवेत् सन्ध्या द्विवर्षा च सरस्वती ।। ७-२४६ ।।\n\nत्रिवर्षा च त्रिधा मूर्तिश्चतुर्वर्षा च कालिका ।\n\nसुभगा पञ्चवर्षा च षड्वर्षा तु उमा भवेत् ।। ७-२४७ ।।\n\nसप्तभिर्मालिनी चैव अष्टवर्षा च कुब्जिका ।\n\nनवभिः कालसङ्कर्षा दशभिश्चापराजिता ।। ७-२४८ ।।\n\nएकादशे तु रुद्राणी द्वादशाब्दे तु भैरवी ।\n\nत्रयोदशे महालक्ष्मीर्द्विसप्ता पीठनायिका ।। ७-२४९ ।।\n\nक्षेत्रज्ञा पञ्चदशभिः षोडशे चर्चिका मता ।\n\nएवं क्रमेण संपूज्या यावत् पुष्पं न जायते ।। ७-२५० ।।\n\nप्रतिपदादि पूर्णान्तं वृद्धिभेदेन पूजयेत् ।\n\nमहापर्वसु सर्वेषु विशेषाच्च पवित्रके ।। ७-२५१ ।।\n\nमहानवम्यां देवेशि कुमारीं च प्रपूजयेत् ।\n\nपिङ्गलां पूजयेद् यस्तु षोडशे चैकभक्तिमान् ।। ७-२५२ ।।\n\nभक्तितः पूजयित्वा तु सर्वसंपत्तिमान् भवेत् ।\n\nपूजयेत् कुलविद्यानामेकैकां कुलभैरवीम् ।। ७-२५३ ।।\n\nएवं प्रणवयोगेन चैतन्यं तत्त्वमर्चयेत् [मनुं ख पाठः ।] ।\n\nप्रणवस्य विशेषं हि जानीहि नगनन्दिनि ।। ७-२५४ ।।\n\nयज्ज्ञानात् साधकाः सर्वे भवन्ति मुक्तिभागिनः ।\n\nयोनिर्बिन्दुमती चैव मायाबीजं ततः परम् ।। ७-२५५ ।।\n\n(प्. ११५) ततो लक्ष्मीं समुच्चार्य कुर्याद् मायां महेश्वरि ।\n\n[ऐं ह्रीं श्रीं हूं ह्रीं एते पञ्च प्रणवाः ।] प्रणवाः पञ्च \n\nविख्याताः सर्वपापहराः शुभे ।। ७-२५६ ।।\n\nभैरवीबीजमाख्यातं प्रेतबीजं मनोहरम् ।\n\nएकं द्वाभ्यां त्रिभिश्चैव सप्तभिर्वाष्टभिः पुनः ।। ७-२५७ ।।\n\nमहाभयानि दुर्भिक्षाद्युत्पातानि कुलेश्वरि ।\n\nदुःस्वप्नमपमृत्युश्च अन्ये ये ये समुद्भवाः ।। ७-२५८ ।।\n\nकुमारीपूजनादेव न तस्य प्रभवन्ति हि ।\n\nनित्यक्रमेण देवेशि पूजयेद् विधिपूर्वकम् ।। ७-२५९ ।।\n\nघ्नन्ति विघ्नान् पूजितास्तास्तथा शत्रून् महोत्कटान् ।\n\nव्याधयः सर्वरिष्टानि दुर्निमित्तान्यसंशयम् ।। ७-२६० ।।\n\nग्रहा यक्षाः क्षयं यान्ति भूतवेतालपन्नगाः ।\n\nअसुरा गुह्यकाः प्रोक्ता योगिनी गुह्यडाकिनी ।। ७-२६१ ।।\n\nअणिमादीनि वेतालभैरवादीनि चैव हि ।\n\nतुष्यन्ति दिव्यवेतालो भवेत् कुमारिकार्चनात् ।। ७-२६२ ।।\n\nऐंकारेण जलं देयं ह्रींकारात् पादशोधनम् ।\n\nश्रींकारेण महेशानि अर्घ्यं दद्याद् महेश्वरि ।। ७-२६३ ।।\n\nकूर्चबीजेन देवेशि दद्याच्चन्दनमुत्तमम् ।\n\nशक्तिबीजेन पुष्पाणि सर्वैः धूपांश्च दापयेत् ।। ७-२६४ ।।\n\nवाग्भवं च ततो मायां सुन्दरीति ततः परम् ।\n\nङेऽन्तं पश्चिमवक्त्रं च हृदन्तेन न्यसेत् प्रि(य?ये) ।। ७-२६५ ।।\n\nयोनियुक्तं शान्तवर्णो बिन्दुयुक्तःसुरार्चिते ।\n\nकुमारिके पदं प्रोच्य शिरसे वह्निवल्लभा ।। ७-२६६ ।।\n\nवेदादिं च ततो मायां स्वबीजं तदनन्तरम् ।\n\nशिखायै वषडित्युक्तं भैरवप्राणवन्दिते ।। ७-२६७ ।।\n\n(प्. ११६) प्रणवं काकिनीं चैव बिन्दुयुक्तां सनातनीम् ।\n\nवागीश्वरी पदं चोक्त्वा कवचाय हुमीरितम् ।। ७-२६८ ।।\n\nमायाबीजं समुच्चार्य अस्त्राय फडिति क्रमात् ।\n\nवाग्भवं च सिद्धि पदं जयाय तदनन्तरम् ।। ७-२६९ ।।\n\nपूर्ववक्त्राय देवेशि हृदन्तेन प्रपूजयेत् ।\n\nपुनर्वाग्भवबीजं ङेयुतमुत्तरवक्त्रकम् ।। ७-२७० ।।\n\nनमोन्तेन महादेवि पूजयेत् सुरसुन्दरीम् ।\n\nप्रणवं च महेशानि कालिके पदमन्तरम् ।। ७-२७१ ।।\n\nदक्षवक्त्राय तत्पश्चाद् नमोन्तं भैरवप्रिये ।\n\nवाग्भवेन पुरक्षोभं मायाबीजे गुणाष्टकम् ।। ७-२७२ ।।\n\nश्रीबीजेन श्रियो लाभो ह्रींबीजेनारिसंक्षयः ।\n\nभैरवेण तु बीजेन खड्गानामपराजितम् ।। ७-२७३ ।।\n\nकुमारिकाष्टकं वाथ सदा त्वं च कुमारिका ।\n\nअष्टोत्तरशतं वापि एकां कन्यां प्रपूजयेत् ।। ७-२७४ ।।\n\nपूजिताः पूजयन्त्येता निर्दहन्त्यवमानिताः ।\n\nकुमारी योगिनी साक्षात् कुमारी सर्वदेवताः ।। ७-२७५ ।।\n\nभूर्भुवर्मूर्तिका देवी कुमारी च प्रपूजिता ।\n\nअसुरा दुष्टनागाश्च ये ये दुष्टग्रहा अपि ।। ७-२७६ ।।\n\nभूतवेतालगन्धर्व डाकिनीयक्षराक्षसाः ।\n\nहृदयं देवताः सर्वे भूर्भुवश्चैव भैरवि ।। ७-२७७ ।।\n\nपृथिव्यादीनि सर्वाणि ब्रह्माण्डं सचराचरम् ।\n\nब्रह्मा विष्णुश्च रुद्रश्च ईश्वरश्च सदाशिवः ।। ७-२७८ ।।\n\nते तुष्टाः सर्वतुष्टाश्च कुमारीं यः प्रपूजयेत् ।\n\nकालाग्निशिवपर्यन्तं तथा गौर्यादिसंस्थितिः ।। ७-२७९ ।।\n\n(प्. ११७) सप्तद्विपाः समुद्राश्च भुवनानि चतुर्दश ।\n\nविधिना वै कुमारीं च भोजयेच्चैव भैरवीम् ।। ७-२८० ।।\n\nपाद्यमर्घ्यं तथा धूपं कुङ्कुमं चन्दनं तथा ।\n\nभक्तिभावेन संपूज्य सर्वं त(स्य?स्या) निवेदयेत् ।। ७-२८१ ।।\n\nप्रदक्षिणत्रयं कुर्याद् आदौ मध्ये तथान्ततः ।\n\nपश्चाच्च दक्षिणा देया रजतस्वर्णमौक्तिकैः ।। ७-२८२ ।।\n\nविवाहयेत् स्वयं कन्यां ब्रह्महत्या विनश्यति ।\n\nगवां हत्या स्त्रिया हत्या सर्वं पापं प्रणश्यति ।। ७-२८३ ।।\n\nमाता चैव पिता चैव भ्रातरश्च विशेषतः ।\n\nये च यत्र पुरः [पुनः ख पाठः ।] सर्वे कन्यादानं प्रकल्पयेत् ।। ७-२८४ ।।\n\nभुक्तिमुक्तिफलं तस्य सौभाग्यं सर्वसंपदः ।\n\nरुद्रलोके वसेद् नित्यं त्रिनेत्रो [नियतो ख पाठः ।] भगवान् हरः ।। ७-२८५ ।।\n\nषष्टिकोटिसहस्राणि अश्वमेधफलं लभेत् ।\n\nएतत् फलं लभेद् मर्त्यः कन्यां यस्तु विवाहयेत् ।। ७-२८६ ।।\n\nबालुकाः सागरे यावत् तावदब्दं महेश्वरि ।\n\nएकैकं कुलमुद्धृत्य सत्यकल्पे गतोऽपि च ।। ७-२८७ ।।\n\nतावत् स भुङ्क्ते भोगांश्च यावद्भूमिदिवौकसः ।\n\nकन्यादानं महादानं सर्वदानेषु चोत्तमम् ।। ७-२८८ ।।\n\nदौर्भाग्यं नश्यति क्षिप्रं सौभाग्यं च प्रवर्धते ।\n\nराजद्वारे लभेत् पूजां राजलक्ष्मीः स्थिरायते ।। ७-२८९ ।।\n\nसर्वाः कुमारिकाश्चैव पूजयेद् भक्तिभावतः ।\n\nमहाभये समुत्पन्ने यस्तु कन्यां प्रपूजयेत् ।। ७-२९० ।।\n\nतत्क्षणाल्लभते मोक्षं सत्यं सत्यं न संशयः ।\n\nइति ते कथितं देवि कुमारीपूजनक्रमम् ।। ७-२९१ ।।\n\n(प्. ११८) विशेषलक्षणं चैव कथयिष्यामि संशृणु ।\n\nतस्मात् परतरं नास्ति(म?त)न्त्रमध्ये महेश्वरि ।। ७-२९२ ।।\n\nकुमारीं पूजयित्वा च शिवत्वं गतवानहम् ।\n\nकृष्णत्वं गतवान् कृष्णो ब्रह्मत्वं गतवान्(मुदा?विधिः) ।। ७-२९३ ।।\n\nइति श्रीबृहन्नीलतन्त्रे भैरवभैरवीसंवादे (निग्रहादिप्रयोग \n\nकुमारीपूजाक्रमनिरूपणं) सप्तमः पटलः ।। ७ ।।\n\nअथ\n\nअष्टमः पटलः ।\n\nश्रीभैरव उवाच ।\n\nयन्त्रं शृणु वरारोहे येन सिद्ध्यति निश्चितम् ।\n\nततो लिखेद् यन्त्रराजं समस्तपुरुषार्थदम् ।। ८-१ ।।\n\nयस्य विज्ञानमात्रेण सद्यः खेचरतां व्रजेत् ।\n\nआदौ त्रिकोणं विन्यस्य त्रिकोणं तद्बहिर्न्यसेत् ।। ८-२ ।।\n\nबहिस्त्रिकोणमालिख्य षट्कोणं तद्बहिर्न्यसेत् ।\n\nमध्ये तु वैन्दवं चक्रं मायाबीजविभूषितम् ।। ८-३ ।।\n\nषट्कोणं तद्बहिर्वृत्तं ततश्चाष्टदलं लिखेत् ।\n\nबहिर्वृत्तेन संयुक्तं भूपुरेणैव संवृतम् ।। ८-४ ।।\n\n(प्. ११९) ज्ञात्वैवं मुक्तिमायाति यन्त्रमेतन्न संशयः ।\n\nएतत् तु विलिखेत् ताम्रे कुण्डगोलविलेपिते ।। ८-५ ।।\n\nस्वयंभूकुसुमैर्युक्ते कुङ्कुमागुरुसंयुते ।\n\nशुद्धासने च पशुभिरदृष्टे पुरतो न्यसेत् ।। ८-६ ।।\n\nअर्घ्यद्रव्यमर्घ्यपात्रे निक्षिपेत् पुरतः सुधीः ।\n\nततोऽर्घ्यं कारयेद् मन्त्री तया नार्या सुवेशया ।। ८-७ ।।\n\nकुण्डगोलोद्भवं द्रव्यं सुयंभूकुसुमं तथा ।\n\nनाधर्मो जायते सुभ्रु महामन्त्रस्य साधने ।। ८-८ ।।\n\nततो पीठक्रमेणैव यन्त्रपूजां समाचरेत् ।\n\nततो हृदयपद्मान्तः स्फुरन्तीं परमेश्वरीम् ।। ८-९ ।।\n\nसुषुम्नावर्त्मना नीत्वा शिरःस्थानं महेश्वरि ।\n\nततो वै स्वकराम्भोजपुष्पराशौ समानयेत् ।। ८-१० ।।\n\nनासया वामया देवि वायुबीजेन मन्त्रवित् ।\n\nदेवेशि भक्तिसुलभे परिवारसमन्विते ।। ८-११ ।।\n\nयावत् त्वां पूजयिष्यामि मातर्देवि इहावह ।\n\nइत्यनेन च मन्त्रेण देवीमावाहयेत् सुधीः ।। ८-१२ ।।\n\nआवाह्य देवीं तामिष्ट्वा चोपचारैर्निवेश्य च ।\n\nकालीं कपालिनीं कुल्लां कुरुकुल्लां विरोधिनीम् ।। ८-१३ ।।\n\nविप्रचित्तां पूजयेच्च बहिः षट्कोणके तथा ।\n\nउग्रामुग्रप्रभां दीप्तां तन्मध्ये च त्रिकोणके ।। ८-१४ ।।\n\nमात्रां मुद्रां मितां चैव पूजयेदपर त्रिके ।\n\nसर्वाः श्यामा असिकरा मुण्डमालाविभूषिताः ।। ८-१५ ।।\n\nतर्जनीं वामहस्तेन धारयन्त्यो दिगम्बराः ।\n\nदेवतादक्षिणे भागे महाकालं समर्चयेत् ।। ८-१६ ।।\n\n(प्. १२०) ततः स्तुत्वा नमस्कृत्य कुर्यात् संमेलनं धिया ।\n\nदेवताग्रे तु संभोगं देवताप्रीतिकारकम् ।। ८-१७ ।।\n\nसंभोगं तु पुरस्कृत्य देवीमीह विसृज्य च ।\n\nकृतकृत्यो भवेन्मन्त्री नात्र कार्या विचारणा ।। ८-१८ ।।\n\nइदानीं शृणु देवेशि उपचारान् विशेषतः ।\n\nप्रथमं तु सुरा पूज्या माध्वी गौडी तथैव च ।। ८-१९ ।।\n\nपैष्टी तस्या अभावेन आतिदेशिकमाचरेत् ।\n\nनारिकेलोदकं कांस्ये ताम्रपात्रे स्थितं मधु ।। ८-२० ।।\n\nगव्यं च ताम्रपात्रस्थं मद्यतुल्यं घृतं विना ।\n\nताम्बूलं च सकर्पूरं नारिकेलं सशर्करम् ।। ८-२१ ।।\n\nपायसं सघृतं चैव आर्द्रकं सगुडं तथा ।\n\nतण्डुलं सतिलं चैव तालं खर्जूरमेव च ।। ८-२२ ।।\n\nकदलीं तिन्तिडीं चैव श्रीफलं फलमुत्तमम् ।\n\nअन्यानि च सुगन्धीनि स्वादूनि च फलानि च ।। ८-२३ ।।\n\nनरश्छागस्तथा मेषो महिषः शशकस्तथा ।\n\nशरभः शूकरश्चैव बलयः परिकीर्तिताः ।। ८-२४ ।।\n\nकृष्णमार्जारकश्चैव ज्ञातव्या मन्त्रवित्तमैः ।\n\nएतेषां चैव रक्तानि देयानि परमेश्वरि ।। ८-२५ ।।\n\nजलं सुवासितं देयं कुलक्षालनमेव च ।\n\nनैवेद्यानि प्रधानानि कथितानि मया प्रिये ।। ८-२६ ।।\n\nयेन संतुष्यते देवि कुमारी वरवर्णिनी ।\n\nतं दद्यात् परमेशानि किमन्यच्च्रोतुमिच्छसि ।। ८-२७ ।।\n\nपुष्पितायाः कुलागारं स्पृष्ट्वा जपति यो नरः ।\n\nअयुतैकप्रमाणेन साधकः स्थिरमानसः ।। ८-२८ ।।\n\n(प्. १२१) केवलं शुद्धभावेन स तु विद्यानिधिर्भवेत् ।\n\nसंस्कृताः प्राकृताः शब्दा लौकिका वैदिकास्तथा ।। ८-२९ ।।\n\nवशमायान्ति ते सर्वे साधकस्य न चान्यथा ।\n\nमुक्तकेशो हविष्याशी प्रजपेदयुतं नरः ।। ८-३० ।।\n\nनग्नां परस्त्रियं स्पृष्ट्वा प्रजपेत् स्थिरमानसः ।\n\nतस्यालोकनमात्रेण वादिनो निष्प्रभां गताः ।। ८-३१ ।।\n\nराजानोऽपि च दासत्वं भजन्ते किं परे जनाः ।\n\nधनकामस्तु यो विद्वान् महदैश्वर्यकामुकः ।। ८-३२ ।।\n\nबृहस्पतिसमो यस्तु भवितुं कामयेन्नरः ।\n\nसुन्दरीं यौवनोन्मत्तां नारीमानीय यत्नतः ।। ८-३३ ।।\n\nअष्टोत्तरशतं जप्त्वा कुलमामन्त्र्य मन्त्रवित् ।\n\nमैथुनं यः करोत्येव स तु विद्यानिधिर्भवेत् ।। ८-३४ ।।\n\nविपरीतरता सा तु भुवि श्रीर्हृदयोपरि ।\n\nतन्मुखे चुम्बनं दत्त्वा सहस्रं मानसं जपेत् ।। ८-३५ ।।\n\nस भवेत् सर्वसिद्धीशो नात्रकार्या विचारणा ।\n\nसर्वेषां साधनानां हि श्रेष्ठं स्यात् कुलसाधनम् ।। ८-३६ ।।\n\nतस्मात् सर्वप्रयत्नेन साधयेत् तं समाहितः ।\n\nइदानीं शृणु देवेशि रहस्यमिदमुत्तमम् ।। ८-३७ ।।\n\nपुरा दारुवने रम्ये उन्मत्ता रागमोहिताः ।\n\nपरस्त्रियं घर्षयन्ति मद्यं स्वादन्ति नित्यशः ।। ८-३८ ।।\n\nतद् दृष्ट्वानुचितं कर्म विष्णुना समुपस्थितम् ।\n\nश्रीविष्णुरुवाच ।\n\nदेवदेव महादेव सर्वदेव दयानिधे ।। ८-३९ ।।\n\nदेवदारुवने पापा मद्यपानरतातुराः ।\n\nपरस्त्रियं घर्षयन्ति मुनयो रागमोहिताः ।। ८-४० ।।\n\n(प्. १२२) दिगम्बरास्तथा मूढाः संप्रयास्यन्ति कां गतिम् ।\n\nइति तस्य वचः श्रुत्वा तमुवाच त्वहं प्रिये ।। ८-४१ ।।\n\nकालिका या महाविद्या ह्यनिरुद्धसरस्वती ।\n\nविद्याराज्ञीति या प्रोक्ता एते तन्मन्त्रजापकाः ।। ८-४२ ।।\n\nपरं मुक्ता भविष्यन्ति तद्गायत्रीं जपन्ति च ।\n\nएतस्यास्तु प्रभावेण सर्वे देवा विमोचिताः ।। ८-४३ ।।\n\nनिजमातृवधात् सोऽपि परशुरामो विमोचितः ।\n\nदत्तात्रेयश्चात्रिपुत्रः सुरापानाद् विमोचितः ।। ८-४४ ।।\n\nगोतमस्त्रीघर्षणाच्च देवेन्द्रोऽपि विमोचितः ।\n\nचाण्डालीगमनात् पूर्वं वशिष्ठश्च विमोचितः ।। ८-४५ ।।\n\nगुरुदाराघर्षणाच्च चन्द्रमाश्च विमोचितः ।\n\nब्रह्मणस्तु शिरश्छेदाच् शिवः सोऽहं विमोचितः ।। ८-४६ ।।\n\nरावणस्य वधाच्चापि रामचन्द्रो विमोचितः ।\n\nतमेव गूढं वक्ष्यामि श्रुत्वा गोप्यः सदा बुधैः ।। ८-४७ ।।\n\nकालिकायै पदं चोक्त्वा विद्महे तदनन्तरम् ।\n\nततः श्मशानवासिन्यै धीमहीति पदं ततः ।। ८-४८ ।।\n\nतन्नो घोरी पदं चोक्त्वा ततः कामः प्रचोदयात् ।\n\nएषा तु कालीगायत्री दशधा जप्तयानया ।। ८-४९ ।।\n\nब्रह्महत्यादिपापानि खण्डं खण्डं व्रजन्ति हि ।\n\nअनया सदृशी विद्या अनेन सदृशो जपः ।। ८-५० ।।\n\nअनेन सदृशं ज्ञानं न भूतं न भविष्यति ।\n\nअन्यच्च शृणु देवेशि यथा पानादिकर्मणि ।। ८-५१ ।।\n\nकुमारीसाधनादीनि अनया साधयेच्छुभे ।\n\nलीलया च महेशानि सिद्धिर्भवति निश्चितम् ।। ८-५२ ।।\n\n(प्. १२३) नटी कापालिनी वेश्या रजकी ब्राह्मणी शुभा ।\n\nशूद्रकन्या विशः स्त्री च क्षत्रि(यी?या) सर्वदायिनी ।। ८-५३ ।।\n\nएतासां कांश्चिदानीय ततस्तद्योनिमण्डले ।\n\nपूजयित्वा महादेवीं ततो मैथुनमाचरेत् ।। ८-५४ ।।\n\nधर्माधर्महविर्दी(प्ता?प्ते) आत्माग्नौ मनसा स्रुचा ।\n\nसुषुम्नावर्त्मना नित्यमक्षवृत्तिर्जुहोम्यहम् ।। ८-५५ ।।\n\nस्वाहान्तोऽयं महामन्त्र आरम्भे परिकीर्तितः ।\n\nप्रकाशाकाशहस्ताभ्यामवलम्ब्योन्मनीस्रुचम् ।। ८-५६ ।।\n\nधर्माधर्मफल[कला ख पाठः ।]स्नेहपूर्णां वह्नौ जुहोम्यहम् ।\n\nस्वाहान्तोऽयं महामन्त्रः शुक्रत्यागे प्रकीर्तितः ।। ८-५७ ।।\n\nततो गच्छेत् प्रियां गच्छन् देवीं त्रिभुवनेश्वरीम् ।\n\nतच्छ्रुत्वा वचनं विष्णुर्मां पुनरभ्यभाषत ।। ८-५८ ।।\n\nनमोऽस्तु ते महादेव सर्वतन्त्रात्मरूपिणे ।\n\nत्वत् प्रसादादयं देव संशयो मे महान् गतः ।। ८-५९ ।।\n\nअनुजानीहि देवेश गमिष्यामि यथासुखम् ।\n\nततो मयाभ्यनुज्ञातः प्रणम्य च यथाविधि ।। ८-६० ।।\n\nययौ स्वभवनं विष्णुरेतत् ते कथितं प्रिये ।\n\nइदानीं शृणु देवेशि मन्त्रराजं मनोरमम् ।। ८-६१ ।।\n\nअत्र श्रीमन्त्रराजस्य माहात्म्यं शृणु पार्वति ।\n\nश्रद्धया यत्र देवेशि परां मुक्तिमवाप्स्यति ।। ८-६२ ।।\n\nअश्वमेधैश्च गोमेधैर्नरमेधैस्तथा परैः ।\n\nदानैश्च विविधैर्द्रव्यैर्होमैर्नानाविधैरपि ।। ८-६३ ।।\n\nअनेकजन्मसाहस्रैस्तपोभिः प्राप्यते परा ।\n\nविद्याराज्ञी घोरकाली अनिरुद्धसरस्वती ।। ८-६४ ।।\n\n(प्. १२४) ज्ञात्वैव मुक्तिमाप्नोति किं पुनः कथ्यते परम् ।\n\nअस्य ज्ञानप्रभावेण सिद्धयोऽष्टौ भवन्ति हि ।। ८-६५ ।।\n\nमन्त्रस्य ज्ञानमात्रेण विजयी भुवि जायते ।\n\nतस्यालोकनमात्रेण वादिनो निष्प्रभा मताः ।। ८-६६ ।।\n\nराजानोऽपि च दासत्वं भजन्ते किं परे जनाः ।\n\nवह्नेः शैत्यं जलस्तम्भं गतिस्तम्भं विवस्वतः ।। ८-६७ ।।\n\nदिवारात्रिव्यत्ययं च वशीकर्तुं क्षमो भवेत् ।\n\nबृहस्पतिसमो वाग्मी सुकविर्भार्गवो भवेत् ।। ८-६८ ।।\n\nधने कुबेरसदृशस्तेजसा भास्करोपमः ।\n\nबलेन सदृशो रामे विष्णुतुल्यपराक्रमः ।। ८-६९ ।।\n\nब्रह्महत्यासुरापानस्तेयगुर्वङ्गनागमात् ।\n\nसद्यो निर्दोषमायाति मन्त्रस्यास्य प्रसादतः ।। ८-७० ।।\n\nएवं संक्षेपतो वक्ष्ये नास्ति मन्त्रसमोऽधुना ।\n\nसौरे च गाणपत्ये च चान्द्रे वैष्णव एव च ।। ८-७१ ।।\n\nनान्यद् विस्तरतो वक्तुं शक्यते परमेश्वरि ।\n\nवक्त्रैः कोटिसहस्रैस्तज्जिह्वाकोटिशतैरपि ।। ८-७२ ।।\n\nनिजमुद्धृत्य देवेशि आगस्करं द्वितीयकम् ।\n\nवाणीं चैव महेशानि वर्णत्रयमुदाहृतम् ।। ८-७३ ।।\n\nअनेन मन्त्रराजेन सदृशं नापरं प्रिये ।\n\nतव स्नेहाद् वरारोहे प्रकाशमुपपादितम् ।। ८-७४ ।।\n\nन वक्तव्यं न वक्तव्यं न वक्तव्यं महेश्वरि ।\n\nतव स्नेहेन कथितं प्राणवद्धि सुरेश्वरि ।। ८-७५ ।।\n\nकुमारीपूजनेनैव दक्षिणाविधिरुत्तमा ।\n\nकथिता देवि भद्रं ते अप्रकाश्यं प्रकाशितम् ।। ८-७६ ।।\n\n(प्. १२५) पूजाविधिरयं प्रोक्तः कुत्र वा पूज्यते शिवा ।\n\nकुत्र वा ध्यायते देवी तं शृणुष्व महेश्वरि ।। ८-७७ ।।\n\nकामरूपे पूर्णगिरौ कोङ्कटे चोड्डीयानके ।\n\nवाराणस्यां तु लौहित्ये करतोयानदीजले ।। ८-७८ ।।\n\nआर्यावर्ते प्रयागे च ब्रह्मावर्ते तथैव च ।\n\nअनन्तफलदा पूजा सर्वत्रैव जले स्थले ।। ८-७९ ।।\n\nतदभावे शुन्यगेहे सिन्दूरादिविलेपिते ।\n\nकर्त्रिशूलधनुःखड्ग-घण्टाचामरकादिभिः ।। ८-८० ।।\n\nवितानध्वजसंकीर्णे कृष्णागुरुसुधूपिते ।\n\nसुदतीनां सुकेशीनां वेश्यानां गानशोभिते ।। ८-८१ ।।\n\nघण्टानादरवाकीर्णे दीपावलीपरिष्कृते ।\n\nएवं भूतगृहे पूज्या तारा चैव सुशोभना ।। ८-८२ ।।\n\nश्मशाने च सदा पूज्या पीठादप्यधिका मता ।\n\nतारिण्यास्तु श्मशानात् तु नान्यत् स्थानं प्रशस्यते ।। ८-८३ ।।\n\nतस्माच् श्मशाने पूजा च कर्तव्या भूतिलिप्सुभिः ।\n\nगायत्री या पुरा प्रोक्ता ब्रह्मज्ञानस्वरूपिणी ।। ८-८४ ।।\n\nश्रीकृष्णश्च ऋषिस्तस्या गायत्री च्छन्द उच्यते ।\n\nशिवशक्तिस्वरूपा हि देवता परिकीर्तिता ।। ८-८५ ।।\n\nअतः परं प्रवक्ष्यामि येनाशु फलमाप्नुयात् ।\n\nब्राह्मे मुहूर्ते उत्थाय ताम्बूलपूरिताननः ।। ८-८६ ।।\n\nखड्गहस्तः सुवाढ्यां तु दद्याद् मांसान्वितं बलिम् ।\n\nपूजयित्वा यथान्यायं तत आनीय सुन्दरीम् ।। ८-८७ ।।\n\nकामिनीं यौवनोन्मत्तां सुवेशां चारुहासिनीम् ।\n\nकुलजां युवतीं वीक्ष्य नमस्कुर्यात् समाहितः ।। ८-८८ ।।\n\n(प्. १२६) यदि भाग्यवशेनैव कुलदृष्टिः प्रजायते ।\n\nतदैव मानसीं पूजां तत्र तासां प्रकल्पयेत् ।। ८-८९ ।।\n\nस्त्रियो देवाः स्त्रियः प्राणाः स्त्रिय एव विभूषणम् ।\n\nस्त्रीमेलनं सदा कुर्यात् सुन्दरीभिर्विशेषतः ।। ८-९० ।।\n\nतासां प्रहारो निन्दा च कौटिल्यमप्रियं ततः ।\n\nसर्वथा नैव कर्तव्यमन्यथा सिद्धिरोधकृत् ।। ८-९१ ।।\n\nतद्धस्तारचितं भोज्यं दैवतायै निवेदयेत् ।\n\nप्रातःकृत्यं ततः कृत्वा स्नात्वा चिरं यथाविधि ।। ८-९२ ।।\n\nप्रयोगेण समागम्य कपालान्तःस्थले विशेत् ।\n\nदिक्कालनियमो नास्ति स्थित्यादिनियमो नच ।। ८-९३ ।।\n\nन जपे कालनियमो नार्चनादिबलिष्वपि ।\n\nस्वेच्छानियम उक्तोऽत्र महामन्त्रस्य साधने ।। ८-९४ ।।\n\nपूजयेद् विविधैः पुष्पैस्तुलसीवर्जितैः शुभैः ।\n\nएवं संपूज्य विधिवत् सञ्जपेत् परमेश्वरीम् ।। ८-९५ ।।\n\nनिशायां पूजयेद् देवीं जपेच्च प्रयतो नरः ।\n\nसिन्दूरभूषणो नित्यं तथा चैव दिगम्बरः ।। ८-९६ ।।\n\nनारीं दिगम्बरीं कृत्वा विपरीतरतो भवेत् ।\n\nअभिघातं चुम्बनं च कुर्यात् स्वाभीष्टसिद्धये ।। ८-९७ ।।\n\nनिर्लज्जाकामबाणेन घृष्टं स्यात् मन्दिरं धनुः ।\n\nतस्मिन् काले साधकेन्द्रो जपेत् संशुद्धमानसः ।। ८-९८ ।।\n\nसंभोगं च स्वयं कुर्वञ्जपेत् सारस्वतप्रदाम् ।\n\nतस्माद् भाव्या महेशानि कथिता देवदुर्लभा ।। ८-९९ ।।\n\nयस्याः प्रसादमासाद्य कलयामि जगत् त्रयम् ।\n\nशिवशक्त्यात्मिका देवी अनिरुद्धसरस्वती ।\n\nयां ज्ञात्वा मुक्तिमाप्नोति किमन्यत् कथयामि ते ।। ८-१०० ।।\n\n(प्. १२७) (श्रीदेव्युवाच ।) \n\nइदानीं(शृणु?देव)कस्यास्ति घोरे कलियुगे शुभे ।\n\nप्राधान्यं परमेशान तद्वदस्व सदाशिव ।। ८-१०१ ।।\n\nश्रीभैरव उवाच ।\n\nकलिनाम्नि युगे देवि प्रधानां तारिणीं शुभाम् ।\n\nकालीं चैव महेशानि अनिरुद्धसरस्वतीम् ।। ८-१०२ ।।\n\nश्मशानकालिकायास्तु प्राधान्यं शृणु भैरवि ।\n\nसर्वसिद्धेः कारणं हि अनिरुद्धसरस्वती ।। ८-१०३ ।।\n\nतस्या मन्त्रेण मन्त्री स्यात् सर्वसिद्धिफलप्रदः ।\n\nतारामन्त्रं पूर्वमुक्तं कालीमन्त्रं शृणुष्व मे ।। ८-१०४ ।।\n\nमायाद्वन्द्वं कूर्चयुग्मं निजबीजत्रयं तथा [त्रयं त्रयम् ख पाठः \n\n।] ।\n\nदक्षिणे कालिके चेति संहारक्रमतः शुभे ।। ८-१०५ ।।\n\nपूर्वबीजानि चोद्धृत्य स्वाहान्तोऽयं मनुः स्मृतः ।\n\nविद्याराज्ञीति विख्याता मन्त्रश्च कल्पपादपः ।। ८-१०६ ।।\n\nअस्मात् परतरं नास्ति कालीमन्त्रं मनोरमम् ।\n\nतस्मात् सर्वप्रयत्नेन मन्त्रराजं शृणुष्व मे ।। ८-१०७ ।।\n\nमन्त्रस्य ज्ञानमात्रेण जीवन्मुक्तश्च साधकः ।\n\nएषा विद्या(रहस्या तु) पूजने जपने तथा ।। ८-१०८ ।।\n\nध्यानं तथा कुलाचारे सर्वविद्यागमेषु च ।\n\nउच्चाटनं मारणं च वशीकरणमुत्तमम् ।। ८-१०९ ।।\n\nआकर्षणं स्तम्भनं च विद्वेषणमतः परम् ।\n\nअनया साधयेद् देवि सिद्ध्यत्येव न संशयः ।। ८-११० ।।\n\nपूजां च विविधां कुर्यात् स्वशाखोक्तक्रमेण च ।\n\nरक्तपुष्पैः पूजयित्वा सहस्रं होमयेदथ ।। ८-१११ ।।\n\n(प्. १२८) सा तु काममयी नारी निर्लज्जा काममोहिता ।\n\nस्वयं(सान्त्याष्य?सन्त्यज्य)भर्तारं साधकं गच्छति ध्रुवम् ।। ८-११२ ।।\n\nअयुतं च जपेद् देवि ध्यात्वा देवीं दिगम्बरीम् ।\n\nस्थावरा जङ्गमाश्चैव पातालतलगा अपि ।। ८-११३ ।।\n\nआकर्ष्यति मन्त्री च तत्क्षणाद् भुवि संस्थिताः ।\n\nजप्त्वा देवीं श्मशाने च ध्यात्वा देवीं दिगम्बरीम् ।। ८-११४ ।।\n\nतद्भस्मलेपनं कुर्यात् ततः संहरते जगत् ।\n\nश्वेतापराजितापुष्पैः पुजयेद् भक्तिभावतः ।। ८-११५ ।।\n\nहुत्वायुतं श्मशानेऽपि विश्वमुच्चाटयेद् ध्रुवम् ।\n\nनारीं नग्नां श्मशाने च स्पृष्ट्वा च योनिमण्डलम् ।। ८-११६ ।।\n\nजपित्वा च वशीकुर्याद् यदि सा न पलायते ।\n\nकृष्णपुष्पैः पूजयित्वा ध्यात्वा चैव दिगम्बरीम् ।। ८-११७ ।।\n\nजप्त्वायुतं श्मशानस्थः शत्रूणां मारणं चरेत् ।\n\nकालीकल्पस्वरूपं च कथितं सुन्दरि प्रिये ।। ८-११८ ।।\n\nगोपने सर्वसिद्धिः स्याद् नात्र कार्या विचारणा ।\n\nयथा काली तथा नीला चानिरुद्धसरस्वती ।। ८-११९ ।।\n\nतस्माच्च कथिता विद्या काली काली(कलौ युगे) ।\n\nरहस्यं शृणु चार्वङ्गि कुण्डल्याश्चक्रनिर्णये ।। ८-१२० ।।\n\nआसनं जीवनस्येदममृतं देहरक्षकम् ।\n\nनिर्गुणं शाम्भवं चक्रं त्रिविधं शृणु पार्वति ।। ८-१२१ ।।\n\nयेन विज्ञानमात्रेण ध्रुवं ज्योतिर्मयो भवेत् ।\n\nइडापिङ्गलयोर्मध्ये वर्णाश्च ज्योतीरूपिणः ।। ८-१२२ ।।\n\nज्योतीरूपाणि चक्राणि ज्योतीरूपा च कुण्डली ।\n\nचन्द्रतः सूर्यपर्यन्तं चक्राण्यत्र चतुर्दश ।। ८-१२३ ।।\n\n(प्. १२९) अत्रास्ति कुण्डलीशक्तिर्बीजरूपा निराकृतिः ।\n\nपरेयं कुण्डलीशक्तिश्चन्द्रमण्डलवर्तिनी ।। ८-१२४ ।।\n\nइमं भेदं महेशानि यो जानाति स योगवित् ।\n\nदलं कोशं तथा वर्णं तथैव चक्रदेवताः ।। ८-१२५ ।।\n\nतथैव पूर्ववज्ज्ञेयं सर्वचक्रेष्वयं विधिः ।\n\nचन्द्रतो ब्रह्मरन्ध्रान्तं चक्राण्यत्र चतुर्दश ।। ८-१२६ ।।\n\nपरापरेति विख्याता कुण्डली जीवसंज्ञका ।\n\nसूर्यतो ब्रह्मरन्ध्रान्तं चक्राण्यत्र चतुर्दश ।। ८-१२७ ।।\n\nपरमेष्ठी समाख्याता सूर्यमण्डलवर्तिनी ।\n\nनराकारस्वरूपेयं परज्योतिःस्वरूपिणी ।। ८-१२८ ।।\n\nगोलकान्तर्ग(तो?ता)देवी ज्योतिर्बिन्दुसमाश्रिता ।\n\nअत्रास्ति गोलकं चक्रं गोलोक इव दृश्यते ।। ८-१२९ ।।\n\nइयं नारायणी काली तारा शून्यनिवासिनी ।\n\nसुन्दरी रक्तकाली च महिषमर्दिनी तथा ।। ८-१३० ।।\n\nमन(सः?सा)कल्पि(तो?ता)मूर्तिस्तेजोरूपाऽपरा च सा ।\n\nपरमात्मैव रामोऽयं महाविष्णुर्महाशिवः ।। ८-१३१ ।।\n\nनिरञ्जनस्वरूपोऽयं कृष्णरूपा च तारिणी ।\n\nआत्मप्रकाशिनी नित्या नित्यानन्दस्वरूपिणी ।। ८-१३२ ।।\n\nतस्या मन्त्राणि सुभगे मम मन्त्राणि यानि तु ।\n\nपूर्वाम्नायविधानेन शीघ्रकामफलप्रदा ।। ८-१३३ ।।\n\nनानापापहरा देवी वीरस्तद्गतमानसः ।\n\nतत्त्वभावं समासाद्य फलतत्त्वं लभेन्नरः ।। ८-१३४ ।।\n\nतव मन्त्राणि देवेशि सर्वार्थदायकानि च ।\n\nयथा स्वयंभुवा देवाश्चत्वारः परिकीर्तिताः ।। ८-१३५ ।।\n\n(प्. १३०) ज्ञातव्याश्च प्रसिद्धाश्च पारम्पर्योपदेशतः ।\n\nपर्यायतोऽपि विज्ञेयाः श्रुतिवाङ्मयभेदतः ।। ८-१३६ ।।\n\nतथा त्वयि मया प्रोक्ताः षडाम्नायाश्च सन्निधौ ।\n\nस चाम्नायः श्रुतिर्ज्ञेयः श्रुतिश्च वेद उच्यते ।। ८-१३७ ।।\n\nअतस्त्वयापि गिरिजे गोपनीयः स्वयोनिवत् ।\n\nअत ऊर्ध्वं तु सुभगे रहस्यं परमं शृणु ।। ८-१३८ ।।\n\nमहामन्त्री यदा देवि साधको दैवयोगतः ।\n\nतत्र कस्य जपं कुर्यात् पूजनादिकमेव च ।। ८-१३९ ।।\n\nसर्वदेवनमस्कारं नित्यं कुर्यात् प्रयत्नतः । \n\nजपादिकं तु तस्यैव यत्र शङ्काभिजायते ।। ८-१४० ।।\n\nगुरोर्गृहीतमन्त्रस्य प्रजपत्यपि साधकः ।\n\nभ्रष्टाचारं प्रमादाद्वा आलस्याद्वापि सुन्दरि ।। ८-१४१ ।।\n\nशङ्करस्य गृहीतस्य कथितं यत्र कुत्रचित् ।\n\nहीनवीर्यमवाप्नोति मन्त्रादिश्च वरानने ।। ८-१४२ ।।\n\nइत्यादिदोषनाशार्थं विधानं शृणु सांप्रतम् ।\n\nप्रथमं जननं नाम जीवनं तु द्वितीयकम् ।। ८-१४३ ।।\n\nतृतीयं ताडनं देवि चतुर्थं बोधनं तथा ।\n\nपञ्चमं त्वभिषेकस्तु विमलीकरणं तथा ।। ८-१४४ ।।\n\nआप्यायनं सप्तमं तु अष्टमं तर्पणं स्मृतम् ।\n\nनवमं दीपनं प्रोक्तं दशमं गोपनं मतम् ।। ८-१४५ ।।\n\nमन्त्राणां मातृकायन्त्रादुद्धारो जननं स्मृतम् ।\n\nप्रणवान्तरितान् कृत्वा मन्त्रवर्णान् जपेत् सुधीः ।। ८-१४६ ।।\n\nस्वरव्यञ्जनभेदेन जीवनं तदुदाहृतम् ।\n\nमन्त्रवर्णान् समालिख्य ताडयेच्चन्दनाम्भसा ।। ८-१४७ ।।\n\n(प्. १३१) प्रत्येकं वायुबीजेन ताडनं नाम(तः?तत्) शृणु ।\n\nमन्त्रं विलिख्य विधिवत् प्रसूनैः करवीरजैः ।। ८-१४८ ।।\n\nतन्मन्त्राक्षरसंख्यातैर्हन्याद्रेफेण बोधनम् ।\n\nस्वतन्त्रोक्तविधानेन तदा मन्त्रार्णसंख्यया ।। ८-१४९ ।।\n\nअश्वत्थपल्लवैर्मन्त्रमभिषिञ्चेद् विशुद्धये ।\n\nसंचिन्त्य मनसा मन्त्रं ज्योतिर्मन्त्रेण निर्दहेत् ।। ८-१५० ।।\n\nमन्त्रे मलत्रयं देवि विमलीकरणात्मकम् ।\n\nतारं व्योमाग्निमनुयुक् दण्डी ज्योतिर्मनुर्मतः ।। ८-१५१ ।।\n\nकुशोदकेन जप्तेन प्रत्यर्णं प्रोक्षयेद् मनोः ।\n\nतेन मन्त्रेण विधिवदेतदाप्यायनं मतम् ।। ८-१५२ ।।\n\nमनुना वारिणा पात्रे तर्पणं तर्पणं भवेत् ।\n\nतारमायारमायोगाद् मनोर्दीपनमुच्यते ।। ८-१५३ ।।\n\nजप्यमानस्य मन्त्रस्य गोपनं चाप्रकाशनम् ।\n\nएते च दश संस्काराः सर्वतन्त्रेषु गोपिताः ।। ८-१५४ ।।\n\nएतान् कृत्वा जपेद् मन्त्रं सदा परहितं प्रिये ।\n\nनिर्गुणं यत् परं ब्रह्म ज्योतीरूपं निराकृति ।। ८-१५५ ।।\n\nसाकारं यदि जायेत सर्वदेहेषु देवता ।\n\nरूपत्रयं सदा भूत्वा देहिनां देहभेदतः ।। ८-१५६ ।।\n\nभगाकारं च यद् ब्रह्म लिङ्गाकारस्वरूपतः ।\n\nकेचित् सेवन्ति सुभगे लिङ्गाकारस्य सर्वदा ।। ८-१५७ ।।\n\nभगाकारं च सेवन्ते विविधा ज्ञानिनः सदा ।\n\nस्त्रीजातिरूपा सर्वत्र सर्वदेहेषु जानता ।। ८-१५८ ।।\n\n(या?सा) शक्तिरूपा विज्ञेया पुरुषः शिवरूपधृक् ।\n\nतत्र तेषां विशेषार्थं नरदेहे वरानने ।। ८-१५९ ।।\n\n(प्. १३२) शक्तिः शिवश्च विज्ञेयो मम संकेतमुत्तमम् ।\n\nभगं कुण्डं च सुभगे स्रुवं लिङ्गं प्रकीर्तितम् ।। ८-१६० ।।\n\nऋतुरग्निश्च सुभगे गर्तमध्ये च क्षेपणम् ।\n\nआज्यरूपं मतं शुक्रं मनो होता प्रकीर्तितः ।। ८-१६१ ।।\n\nफलरूपं च तत्रैव नानासंसारकामनाः ।\n\nविज्ञाय चैवं यो मन्त्री मनुश्च पीठब्रह्मवत् ।। ८-१६२ ।।\n\nनित्यं च होमयेद् देवि तस्य रूपमनन्तकम् ।\n\nयं यं कामादिकं देवि मनसा चिन्त्य कारयेत् ।। ८-१६३ ।।\n\nन दोषगुणविज्ञेयो (यं यं?तं तं) काममवाप्नुयात् ।\n\nयथोक्तदेवतायाश्च यथोक्तफलमश्नुते ।। ८-१६४ ।।\n\nआयुर्लक्ष्मीं यशो देवि कीर्तिं च मोक्षमाप्नुयात् ।\n\nगोपनीयं प्रयत्नेन न देयं यस्य कस्यचित् ।। ८-१६५ ।।\n\nगोप्या गोप्या पुनर्गोप्या जननीजारगर्भवत् ।\n\nइति ते कथितं सम्यक् संस्कारक्रममुत्तमम् ।। ८-१६६ ।।\n\nइदानीं शाम्भवं चक्रं त्रिविधं शृणु पार्वति ।\n\nयेन विज्ञानमात्रेण ध्रुवं ज्योतिर्मयो भवेत् ।। ८-१६७ ।।\n\nइडापिङ्गलयोर्मध्ये वर्णाश्च ज्योतीरूपिणः ।\n\nज्योतीरूपाणि चक्राणि ज्योतीरूपा च कुण्डली ।। ८-१६८ ।।\n\nचन्द्रतः सूर्यपर्यन्तं चक्राण्यत्र चतुर्दश ।\n\nतत्रास्ति कुण्डलीशक्तिर्बीजरूपा निराकृतिः ।। ८-१६९ ।।\n\nपारेयं कुण्डलीशक्तिश्चन्द्रमण्डलवर्तिनी ।\n\nइमं भेदं महेशानि यो जानाति स योगवित् ।। ८-१७० ।।\n\nदलं कोषं तथा वर्णं तथैव च(न्द्र?क्र)देवताः ।\n\nतथैव पूर्ववज्ज्ञेयः सर्वचक्रेष्वयं विधिः ।। ८-१७१ ।।\n\n(प्. १३३) चन्द्रतो ब्रह्मरन्ध्रान्तं चक्राण्यत्र चतुर्दश ।\n\nपरापरेति विख्याता कुण्डली जीवसंज्ञका ।। ८-१७२ ।।\n\nसूर्यतो ब्रह्मरन्ध्रान्तं चक्राण्यत्र चतुर्दश ।\n\nपरमेष्ठी समाख्याता सूर्यमण्डलवर्तिनी ।। ८-१७३ ।।\n\nनराकारस्वरूपेयं परज्योतिःस्वरूपिणी ।\n\nगोलकान्तर्गता देवी ज्योतिर्बिन्दुसमाश्रिता ।। ८-१७४ ।।\n\nअत्रास्ति गोलकं चक्रं गोलोक इव दृश्यते ।\n\nइयं नारायणी काली तारा स्याच्छून्यवासिनी ।। ८-१७५ ।।\n\nसुन्दरी रक्तकालीयं भैरवी नादिनी तथा ।\n\nमन(सः?सा)कल्पिता मूर्तिस्तेजोरूपा परापरा ।। ८-१७६ ।।\n\nपरमात्मैव रामोऽयं महाविष्णुर्महाशिवः ।\n\nनिरञ्जनस्वरूपोऽयं कृष्णरूपा च तारिणी ।। ८-१७७ ।।\n\nआत्मप्रकाशिनी देवी नित्यानन्दस्वरूपिणी ।\n\nइति ते कथितं देवि रहस्यं परमाद्भुतम् ।। ८-१७८ ।।\n\nअस्मात् परतरं नास्ति तन्त्रमध्ये सुरेश्वरि ।\n\nइदानीं शृणु देवेशि परं ब्रह्मस्वरूपकम् ।। ८-१७९ ।।\n\nप्राणस्तु परमेशानि आत्मज्ञानं शुचिस्मिते ।\n\nयस्तु प्राणो महेशानि स जीवः परिकीर्तितः ।। ८-१८० ।।\n\nप्रदीपकलिकाकारो हृदये विद्यते प्रिये ।\n\nपरं ब्रह्म महेशानि प्रदीपकलिकाकृति ।। ८-१८१ ।।\n\nआत्मान्तरात्मा देवेशि सर्वेषां हृदि वर्तते ।\n\nअन्तरात्मा परं ब्रह्म शरीरं व्याप्य तिष्ठति ।। ८-१८२ ।।\n\nद्वये तेजो वरारोहे शक्तिं प्रकृतिरूपिणीम् ।\n\nप्राणायामस्य काले तु दृष्ट्वाश्चर्यं वरानने ।। ८-१८३ ।।\n\n(प्. १३४) यद् दृष्टं परमं गुह्यं तन्निशामय योगिनि ।\n\nआत्मा ब्रह्मसमो भूत्वा यद् दृष्टं परमेश्वरि ।। ८-१८४ ।।\n\nतदक्षरं महेशानि दृष्टमानन्दमद्भुतम् ।\n\nमनो मया महेशानि कृत्वा तत्रैव पार्वति ।। ८-१८५ ।।\n\nसुधार्णवे महेशानि मग्नो भूत्वा वरानने ।\n\nलक्षवर्षं महेशानि निर्गतं परमेश्वरि ।। ८-१८६ ।।\n\nप्राणायामक्षणे देवि लक्षवर्षं गतं मम ।\n\nयद् दृष्टं परमेशानि निर्दिष्टं तच्छृणु प्रिये ।। ८-१८७ ।।\n\nनातः परतरं किञ्चिद् विद्यते मम गोचरे ।\n\nपर्यङ्कं परमेशानि आश्चर्यं परमाद्भुतम् ।। ८-१८८ ।।\n\nपयःफेननिभा शयया नानारत्नविभूषिता ।\n\nया शयया परमेशानि स एव श्रीसदाशिवः ।। ८-१८९ ।।\n\nतत्रोपरि महेशानि सूक्ष्मां त्रिपुरसुन्दरीम् ।\n\nजपायावकसिन्दूर सदृशाकृतिरूपिणीम् ।। ८-१९० ।।\n\nचतुर्भुजां त्रिनेत्रां च पञ्चबाणधनुर्धराम् ।\n\nवरदाभयहस्तां च धारिणीं परमेश्वरीम् ।। ८-१९१ ।।\n\nदृष्ट्वानन्दमयीं लोलां लक्षवर्षं गतं मम ।\n\nयदा तु परमेशानि मम दृग् गोचरं गतः ।। ८-१९२ ।।\n\nतदैव सहसा तत्र सूक्ष्मरूपत्वमागतः ।\n\nध्यानभङ्गे महेशानि तदैव मम सुन्दरि ।। ८-१९३ ।।\n\nतत्रैव दृष्टं ब्रह्माण्डं ब्रह्माद्यास्त्रिदिवौकसः ।\n\nशक्तिं विना महेशानि नास्ति किञ्चिद् मम प्रिये ।। ८-१९४ ।।\n\nशक्तिर्हि ब्रह्मणो रूपं शक्तिरूपं वरानने ।\n\nशक्तिं विना महेशानि न किञ्चिद् मम गोचरे ।। ८-१९५ ।।\n\n(प्. १३५) एवं हि क्रमतो देवि मातृकान्यासमुत्तमम् ।\n\nकृत्वा न्यासं महेशानि मातृका विश्वमोहिनी ।। ८-१९६ ।।\n\nअतः परं महेशानि श्रीकण्ठन्यासमाचरेत् ।\n\nश्रीकण्ठन्यासमात्रेण शिवोऽहं कमलानने ।। ८-१९७ ।।\n\nश्रीकण्ठं परमेशानि त्रैलोक्ये चातिदुर्लभम् ।\n\nपूर्वोक्तेन क्रमेणैव सर्वं कुर्यात् शुचिस्मिते ।। ८-१९८ ।।\n\nसर्वं कुर्याद् महेशानि यत्नतः परमेश्वरि ।\n\nध्यायेत् शिवां वरारोहां हृत्प(त्र?द्मे)कमलेक्षणे ।। ८-१९९ ।।\n\nहृत्पद्मं परमं स्थानं ब्रह्मस्थानं सुरार्चिते ।\n\nजीवस्य स्थानमेतत् तु हृदयं परमं पदम् ।। ८-२०० ।।\n\nहृत्पद्मं द्वादशदलं सहस्रादित्यवर्चसम् ।\n\nतन्मध्ये भावयेद् देवं शिवं मृत्युञ्जयं प्रिये ।। ८-२०१ ।।\n\nशुद्धस्फटिकसंकाशं पञ्चवक्त्रं महाप्रभम् ।\n\nआजानुबाहुं देवेशि पद्मवक्त्रं सुवीक्षणम् ।। ८-२०२ ।।\n\nकिरीटिनं कुण्डलिनं केयूराङ्गदशोभितम् ।\n\nसततं हास्ययुक्तं च दन्तपङ्क्तिविराजितम् ।। ८-२०३ ।।\n\nरुद्राक्षशोभितोरस्कं जटाशोभितमस्तकम् ।\n\nव्याघ्रचर्मपरीधानं दशबाहुविराजितम् ।। ८-२०४ ।।\n\nएवं ध्यात्वा महादेव सदा मृत्युञ्जयं प्रिये ।\n\nशक्तियुक्तं महादेवं सर्वाङ्गसर्वमोहनम् ।। ८-२०५ ।।\n\nसर्वाङ्गचिन्तनं कृत्वा एकाङ्गं चिन्तयेत् ततः ।\n\nएकाङ्गं तु परित्यज्य समाधिर्जायते ततः ।। ८-२०६ ।।\n\nसमाधिकाले देवेशि यत् तेज उपपद्यते ।\n\nतन्निशामय देवेशि ज्ञानं परमदुर्लभम् ।। ८-२०७ ।।\n\n(प्. १३६) सर्वाङ्गं तु परित्यज्य यत् तेज उपजायते ।\n\nस एव परमेशानि शिवो मृत्युञ्जयः प्रिये ।। ८-२०८ ।।\n\nप्रदीपकलिकाकारां प्रकृतिं विद्धि पार्वति ।\n\nतत्र तेजसि देवेशि अन्तरात्मा सदा स्थितः ।। ८-२०९ ।।\n\nअन्तरात्मा महेशानि कार्यकारणवर्जितः ।\n\nभ्रमरे भ्रमरीं बद्ध्वा हृत्पद्मे परमेश्वरि ।। ८-२१० ।।\n\nयोगस्थस्य महेशानि लक्षवर्षं गतं मम ।\n\nइति श्रीबृहन्नीलतन्त्रे भैरवभैरवीसंवादे (यन्त्रमन्त्रान्तरप्रयोग \n\nतत्संस्कारादिविधिनिरूपणं) अष्टमः पटलः ।। ८ ।।\n\nअथ\n\nनवमः पटलः ।\n\nश्रीभैरव उवाच ।\n\nशृणु देवि प्रवक्ष्यामि साधनान्तरमुत्तमम् ।\n\nयत् कृते परमेशानि कृतार्थो नात्र संशयः ।। ९-१ ।।\n\nप्रासादस्यान्तिके देवि कदलीस्तम्भनं भवेत् ।\n\nतत्र वेदिं महेशानि वृक्षं तत्र प्ररोपयेत् ।। ९-२ ।।\n\nरक्तासने चोपविश्य साधयेद् वीरसाधनम् ।\n\nमातृकान्यासमाचर्य पूजयेत् परमेश्वरीम् ।। ९-३ ।।\n\nषोडशैरुपचारैस्तु पूजयेत् परदेवताम् ।\n\nपाद्यं दद्याद् महादेव्यै गोमूत्रमिश्रितं पयः ।। ९-४ ।।\n\n(प्. १३७) ताम्रपात्रे मधु दत्त्वा दुग्धयुक्तं हविर्युतं ।\n\nघनीभूतं महेशानि दधि दद्यात् सशर्करम् ।। ९-५ ।।\n\nआचमनीयं देवेशि कांस्येनैव प्रदापयेत् ।\n\nनैवेद्यं परमं दद्यात् सुस्वादु सुमनोहरम् ।। ९-६ ।।\n\nमधुयुक्तं नारिकेलं तक्रं च शर्करान्वितम् ।\n\nदत्त्वा देव्यै महेशानि जीवन्मुक्तो भवेद् ध्रुवम् ।। ९-७ ।।\n\nअन्नं दद्याद् महेशानि सामिषं परमं शुभे ।\n\nसप्ताहं व्याप्य तत्रैव जपेत् तद्गतमानसः ।। ९-८ ।।\n\nगते तु प्र(हरे?थमे)यामे द्वितीयप्रहरावधि ।\n\nरुद्राक्षमालया देवि जपेद् वीतभयः सदा ।। ९-९ ।।\n\nसप्ताहाभ्यन्तरे देवि सिद्धो भवति मानवः ।\n\nमातृकाक्षरसंयुक्तां विद्यां यद्वा न्यसेत् ततः ।। ९-१० ।।\n\nमन्त्रध्यानपरो भूत्वा जपेद् मन्त्रमनन्यधीः ।\n\nएकाक्षरं यदि भवेद् दिक्सहस्रं ततो जपेत् ।। ९-११ ।।\n\nद्व्यक्षरे त्वष्टसाहस्रं त्र्यक्षरे त्वयुतार्धकम् ।\n\nततः परं तु मन्त्राणां गजान्तकसहस्रकम् ।। ९-१२ ।।\n\nनिशायां जपमारभ्य उदयान्तं समाचरेत् ।\n\nजपादौ च बलिं दत्त्वा पश्चादपि बलिं हरेत् ।। ९-१३ ।।\n\nजपान्ते जपमध्ये वा देहि देहीति भाषते ।\n\nतदापि च बलिं दद्याच् छागलं वापि माहिषम् ।। ९-१४ ।।\n\nन दिक्षु वीक्षणं किञ्चिन् न वा बन्धुसमागमः ।\n\nगजारिदुष्टसर्पाणां मृगानां दंष्ट्रिणां तथा ।। ९-१५ ।।\n\nपक्षिकीटपिशाचानां यद्यन्मनसि संस्थितम् ।\n\nतत्सर्वं स्वप्नवत् बु(द्ध्य?ध्वा)भयं सर्वत्र वर्जयेत् ।। ९-१६ ।।\n\n(प्. १३८) समाप्य साधनं देवि दक्षिणां विभवावधि ।\n\nगुरवे गुरुपुत्राय तत् पत्न्यै चापि दापयेत् ।। ९-१७ ।।\n\nसम्यक् सिद्धस्य मन्त्रस्य नासाध्यं विद्यते क्वचित् ।\n\nगुरुमन्त्रवतः [बहु ख पाठः ।] पुंसः का कथा रुद्र एव सः ।। ९-१८ ।।\n\nयतः सर्वत्र देवेशि गुरुपूजा गरीयसी ।\n\nतदग्रे मन्त्रतन्त्राणां भाषणं नैव कारयेत् ।। ९-१९ ।।\n\nपूजिते गुरुपादे वै सर्वदैव सुखी भवेत् ।\n\nसर्वेषां तन्त्रमन्त्राणां पितासौ परमेश्वरः ।। ९-२० ।।\n\nअन्यदेवसपर्या वा चान्यदेवस्य कीर्त(नात्?नम्) ।\n\nगुरुदेवं विना देवि तदग्रे नरके स्थितिः ।। ९-२१ ।।\n\nशवारू(ढा?ढो)यदि भवेत् तद्विशेष इहोच्यते ।\n\nशून्यागारे बिल्वमूले नदीतीरे चतुष्पथे ।। ९-२२ ।।\n\nशवासन(र?ग)तो मन्त्री चिन्तयेद् वीरसाधनम् ।\n\nचण्डालं चाभिभूतं वा शीघ्रसिद्धिफलप्रदम् ।। ९-२३ ।।\n\nआनीय स्थापयेदादौ न्यासजालं समाचरेत् ।\n\nपीठमन्त्रं समालिख्य गन्धपुष्पादिनार्चयेत् ।। ९-२४ ।।\n\nअभ्यर्च्य चासनं दत्त्वा आत्मरक्षां च कारयेत् ।\n\nततः शवास्ये विधिवद् देवताप्यायनं ततः ।। ९-२५ ।।\n\nमन्त्रान्ते भुवनेशी स्याद् रेफान्तो मन्त्र ईरितः ।\n\nमहानीलक्रमं देवि सर्वसिद्धिप्रदायकम् ।। ९-२६ ।।\n\nन कस्यचित् प्रयोक्तव्यं गोप्तव्यं प्रीतये मम ।\n\nसर्वेषां जीवहीनानां जन्तूनां वीरसाधने ।। ९-२७ ।।\n\nब्राह्मणं गोमयं त्यक्त्वा साधयेत् वीरसाधनम् ।\n\nमहाशवाः प्रशस्ताः स्युः प्रधानं साधयेत् प्रिये ।। ९-२८ ।।\n\n(प्. १३९) श्मशाने हि पुरश्चर्या कथिता भुवि दुर्लभा ।\n\nश्मशानसाधनं देवि मतं साधनमुत्तमम् ।। ९-२९ ।।\n\nश्मशानस्थो यदि भवेत् जपन् मन्त्रमनन्यधीः ।\n\nस सर्वसाधनं कृत्वा देवीलोके महीयते ।। ९-३० ।।\n\nइति श्रीबृहन्नीलतन्त्रे भैरवभैरवीसंवादे (वीरसाधनविधानं) नवमः \n\nपटलः ।। ९ ।।\n\nअथ\n\nदशमः पटलः ।\n\nश्रीभैरव उवाच ।\n\nइदानीं शृणु चार्वङ्गि येन सिद्धो भवेद् मनुः ।\n\nशवमुण्डं समादाय मङ्गले वासरे निशि ।। १०-१ ।।\n\nपञ्चगव्येन मिलितं चन्दनैकेन संयुतम् ।\n\nअर्द्धहस्तमिते गर्ते हरिद्रारोचनायुते ।। १०-२ ।।\n\nक्षिपेत् तत्र शवमुण्डं रजतेन समन्वितम् ।\n\nमृत्तिकया पूरयित्वा सर्वं संस्कृत्य शोधयेत् ।। १०-३ ।।\n\nतत्रोपरि विशेद् देवि क्रमेण हि समन्वितः ।\n\nसहस्रस्य प्रमाणेन जपं कुर्यात् समाहितः ।। १०-४ ।।\n\nसमाप्ते तु जपे तत्र पूजयेत् परमेश्वरीम् ।\n\nएवं त्रिदिनमध्ये तु सिद्धो भवति मानवः ।। १०-५ ।।\n\n(प्. १४०) इति ते कथितं भद्रं प्रयोगं सिद्धिदायकम् ।\n\nअष्टमीसन्धिवेलायां अष्टोत्तरशतं जपेत् ।। १०-६ ।।\n\nसप्तदिनप्रयोगेन सिद्धिमाप्नोति मानवः ।\n\nशनौ च सन्धिवेलायां गृहे लताख्यकं यजेत् ।। १०-७ ।।\n\nजपेदेकाकी विजने लतासाधनतत्परः ।\n\nएवं कृते महादेवि सिद्धिमाप्नोति साधकः ।। १०-८ ।।\n\nपूर्वोक्तकल्पमासाद्य पूजादिकं समाचरन् ।\n\nकेवलं कामदेवोऽसौ जप्त्वा चाष्टोत्तरं शतम् ।। १०-९ ।।\n\nसप्ताहाभ्यन्तरे देवि महदैश्वर्यमाप्नुयात् ।\n\nविशेषं शृणु चार्वङ्गि तन्त्रेषु सर्वकामदम् ।। १०-१० ।।\n\nयेन विज्ञानमातेण सिद्धयोऽष्टौ भवन्ति हि ।\n\nतासां मूले तु देवेशि उग्रां संपूज्य साधकः ।। १०-११ ।।\n\nमहासिद्धिर्भवेद् देवि सत्यं सत्यं वरानने ।\n\nकुलाकृष्टलतागारे लिखित्वा मन्त्रमेव च ।। १०-१२ ।।\n\nप्रपूज्य तत्र संस्कारं कृत्वा तस्यै निवेदयेत् ।\n\nकिञ्चित् जप्तं मनुं नीत्वा देवताभावतत्परः ।। १०-१३ ।।\n\nतां प्रपूज्य नमस्कृत्य स्वयं जप्त्वा सुसंयतः ।\n\nप्रातः स्त्रीभ्यो बलिं दत्त्वा मन्त्रसिद्धिर्भवेन् नृणाम् ।। १०-१४ ।।\n\nभूमिपुत्रसमायुक्ता अमावास्या शुभप्रदा ।\n\nभाद्रे पुष्करयोगेन तस्यां वीरवरोत्तमः ।। १०-१५ ।।\n\nविष्णुक्रान्तां समानीय निक्षिपेद् मृतभूमिषु ।\n\nतत्र तां सचितां कृत्वा तद्दिने मृतहट्टके ।। १०-१६ ।।\n\nतत्र प्रसार्य तां मत्स्यत्वक्स्नेहेन दापयेत् ।\n\nतज्जलेनाभिषेकं च पूर्ववच्च शवोपरि ।। १०-१७ ।।\n\n(प्. १४१) सचितां विजयां तस्य उदरे मुखवर्त्मना ।\n\nक्षिप्त्वा तत्रैव तत् मत्स्यमञ्जनान्वितलोचनः ।। १०-१८ ।।\n\nतिलकं पूर्वद्रव्येण तथाजस्रं मनुं जपेत् ।\n\nस्वयमायाति भगवान् भैरवो बीमबाहुकः ।। १०-१९ ।।\n\nगतभीतिस्ततो वीरस्तं विलोक्य जपेद् मनुम् ।\n\nयदि भाग्यवशाद् देवि लगुडस्तत्र लक्ष्यते ।। १०-२० ।।\n\nतदा स्वयं भैरवोऽसौ साक्षाद् वीरेश्वरो भवेत् ।\n\nमत्स्यमानीय देवेशि निक्षिपेत् पितृकानने ।। १०-२१ ।।\n\nतत्रासकृज् जपित्वा च देवतामेलनं भवेत् ।\n\nनिशायां मृतहट्टे च उन्मत्तानन्दभैरवः ।। १०-२२ ।।\n\nदिग्वासा विमलो भस्मभूषणो मुक्तकेशकः ।\n\nकृपाणी खड्गहस्तश्च जपेन् मातृकया यदि ।। १०-२३ ।।\n\nतदा तस्य महादेवि सर्वसिद्धिः करे स्थिता ।\n\nडाकिनीं योगिनीं वापि अन्यां वा गणसुन्दरीम् ।। १०-२४ ।।\n\nतत्र चानीय संपूज्य सर्वसिद्धीश्वरो भवेत् ।\n\nगुरुमानीय संस्थाप्य देववत् पूजयेद् विभुम् ।। १०-२५ ।।\n\nवस्त्रालङ्कारहेमाद्यैः स्वयं संतोषयेद् गुरुम् ।\n\nतत्सुतं तत्सुतां वापि तत्पत्नीं च विशेषतः ।। १०-२६ ।।\n\nपूजयित्वा मनुं जप्त्वा सर्वसिद्धीश्वरो भवेत् ।\n\nसहस्रारे गुरोः पादपद्मं ध्यात्वा प्रपूज्य च ।। १०-२७ ।।\n\nकेवलं देवभावेन जप्त्वा सिद्धीश्वरो भवेत् ।\n\nगुरोरनुज्ञामात्रेण दुष्टमन्त्रोऽपि सिद्ध्यति ।। १०-२८ ।।\n\nगुरुं विलङ्घ्य शास्त्रेऽस्मिन् नाधिकारः सुरैरपि ।\n\nएषां च मन्त्रतन्त्राणां प्रयोगः क्रियते यदि ।। १०-२९ ।।\n\n(प्. १४२) गुरुवक्त्रं विना देवि सिद्धिहानिः प्रजायते ।\n\nएतत् तन्त्रं च मन्त्रं च शिष्येभ्योऽपि न दापयेत् ।\n\nअन्यथा प्रेतराजस्य भवनं याति निश्चितम् ।। १०-३० ।।\n\nइति श्रीबृहन्नीलतन्त्रे भैरवभैरवीसंवादे \n\n(साधनान्तरविधाननिरूपणं) दशमः पटलः ।। १० ।।\n\nअथ\n\nएकादशः पटलः ।\n\nश्रीभैरव उवाच ।\n\nविशेषान् शृणु वक्ष्यामि येन सिद्ध्येज् जगत् त्रयम् ।\n\nयस्मात् परतरं नास्ति तन्त्रमध्ये न संशयः ।। ११-१ ।।\n\nसर्वभाषामयी शुद्धा सर्वाम्नायैर्नमस्कृता ।\n\nमायाबीजं समुद्धृत्य तारकं वह्निसंयुतम् ।। ११-२ ।।\n\nमायाबिन्द्वीश्वरयुतं [बिन्दुस्वर ख पाठः ।] द्वितीयं बीजमुद्धृतम् ।\n\n[त्रुटिरत्र दृश्यते ।] रमां फट्कारकं चैव बीजपञ्चकमुत्तमम् ।। ११-३ ।।\n\nपञ्चरश्मिसमाक्रान्ताऽज्ञानेन्धनप्रदीपकम् ।\n\nतस्योद्धारमहं वक्ष्ये शृणु सार्वज्ञकारणम् ।। ११-४ ।।\n\nप्रथमं प्रणवं दत्त्वा चतुर्थस्वरभूषितम् ।\n\nरेफारूढं स्फुरद् दीप्तमिन्दुबिन्दुविराजितम् ।। ११-५ ।।\n\n(प्. १४३) भगं चैव महेशानि चतुर्थस्वरसंयुतम् ।\n\n(दाहारूढं रयं चैव शक्तियुक्तं तु योजयेत्) ।। ११-६ ।।\n\nनादबिन्दुसमायुक्तं हूंकारं योजयेत् ततः ।\n\nफट्कारं च ततो दद्यात् संपूर्णं सिद्धिदायकम् ।। ११-७ ।।\n\nलीलया वाक्प्रदा चेति तेन नीलसरस्वती ।\n\nतारकत्वात् सदा तारा सुखमुक्तिप्रदायिनी ।। ११-८ ।।\n\n(उग्रापत्तारिणी यस्मादुग्रतारा प्रकीर्तिता ।)\n\nवितारैकजटा चैषा महामुक्तिकरी सदा ।। ११-९ ।।\n\nतारास्त्ररहिता त्र्यर्णा महानीलसरस्वती ।\n\nताराद्या पञ्चवर्णेयं श्रीमन्निलसरस्वती ।। ११-१० ।।\n\nश्रीबीजाद्यापि देवेशि तदा श्रीःसर्वतोमुखी ।\n\nएषैव हि महाविद्या मायाद्या सकलेष्टदा ।। ११-११ ।।\n\nवाग्भवाद्या यदा विद्या वाग्रूपा सर्ववाङ्मयी ।\n\nएतान् क्रमगतान् प्राप्ता(न्)मत भेदाञ् जगन्मयी ।। ११-१२ ।।\n\nएषा पञ्चाक्षरी विद्या पञ्चभूतप्रकाशिनी ।\n\nवधूबीजं मध्यबीजं सर्वबीजान्तिमं भवेत् ।। ११-१३ ।।\n\nफलिनी सर्वविद्यानां जयिनी जयकाङ्क्षिणाम् ।\n\nविषक्षयकरी विद्या अमृतत्वप्रदायिनी ।। ११-१४ ।।\n\nमन्त्रस्य ज्ञानमात्रेण विजयी भुवि जायते ।\n\nलिखेत् खं कूर्चसंयुक्तं रौद्रं त्रैगुण्यमेव च ।। ११-१५ ।।\n\nविधिविष्णुमहेशानां स्वशक्त्या क्रमयोगतः ।\n\nएषा मता महाविद्या सर्वसिद्धिप्रदा शुभा ।। ११-१६ ।।\n\nसर्वमन्त्रमयी शुद्धा सर्वतन्त्रेषु गोपिता ।\n\nसिद्धिदा भजतामाशु संप्रदायविधानतः ।। ११-१७ ।।\n\n(प्. १४४) ध्यानपूजादिकं सर्वं कुर्यात् साधकसत्तमः ।\n\nअथातः संप्रवक्ष्यामि तारां भुवनतारिणीम् ।। ११-१८ ।।\n\nयस्याः स्मरणमात्रेण भयमाशु विनाशयेत् ।\n\nप्रणवं पूर्वमुद्धृत्य हृल्लेखाबीजमुद्धरेत् ।। ११-१९ ।।\n\nगगनं शेषसंयुक्तं बिन्दुनादविभूषितम् ।\n\nकूर्चबीजं च हृदयं तारायै च समुद्धरेत् ।। ११-२० ।।\n\nमहापद्मं समुद्धृत्य तारायै च समुद्धृतम् ।\n\nसकलदुस्तरांस्तारे तारयेति तथा पुनः ।। ११-२१ ।।\n\nतरयुग्मं वह्निजाया मन्त्रोऽयं सुरपादपः ।\n\nगद्यपद्यमयी वाणी सभायां तस्य जायते ।। ११-२२ ।।\n\nचतुर्लक्षजपेनास्याः सिद्धयोऽष्टौ भवन्ति हि ।\n\nध्यानपूजादिकं सर्वं पूर्वत् समुपाचरेत् ।। ११-२३ ।।\n\nप्रणवं पूर्वमुद्धृत्य तारे उत्तारयेति च ।\n\nमाया स्वाहेति मन्त्रोऽयं दशाक्षर उदाहृतः ।। ११-२४ ।।\n\nस्मरणात् सर्वसत्त्वानां भयमाशु विनाशयेत् ।\n\nध्यानपूजादिकं सर्वं पूर्वमुक्तं सुरेश्वरि ।। ११-२५ ।।\n\nविद्यारत्नं प्रवक्ष्यामि शृणु पर्वतनन्दिनि ।\n\nवाग्भवं कुलदेवीं च तारकं वाग्भवं तथा ।। ११-२६ ।।\n\nहृल्लेखां चास्त्रमन्त्रान्ते वह्निजायावधिर्मनुः ।\n\nअष्टाक्षरो मनुः प्रोक्तो वेदमातुरनुत्तमः ।। ११-२७ ।।\n\nपञ्चाङ्गं चास्य मन्त्रस्य पञ्चबीजैः प्रकल्पयेत् ।\n\nअस्त्रं शेषाक्षरैर्न्यस्य कृतकृत्यो भवेद् नरः ।। ११-२८ ।।\n\nध्यानपूजादिकं सर्वं पूर्वमुक्तं महेश्वरि ।\n\nकालिका सिद्धविद्या स्याद् महाकाली परा मता ।। ११-२९ ।।\n\nतस्यास्तन्त्रे महाविद्या विज्ञेया साधकोत्तमैः ।\n\nसर्ववेदमयी विद्या सर्वाम्नायैर्नमस्कृता ।। ११-३० ।।\n\nरक्षाकरी च संप्रोक्ता यदा सेव्या च साधकैः ।\n\nप्रणवं पूर्वमुच्चार्य पद्मे युग्मं तथैव च ।। ११-३१ ।।\n\nमहापद्मे पदं कुर्यात् पद्मावति पदं ततः ।\n\nमाये स्वाहेति मन्त्रोऽयं प्रोक्तः सप्तदशाक्षरः ।। ११-३२ ।।\n\nपूजा पूर्ववदुद्दिष्टा चार्धरात्रे चतुष्पथे ।\n\nजपमस्याश्चरेद् यस्तु शीघ्रं द्रुतकविर्भवेत् ।। ११-३३ ।।\n\nबीजमन्त्राः स्वतन्त्राः स्युस्तारिण्याः सर्वसिद्धिदाः ।\n\nएते भेदा महोग्रायाः पुरुषार्थप्रवर्तकाः ।। ११-३४ ।।\n\nआयुःश्रीकान्तिकविता विद्यासौभाग्यदायिनी ।\n\nअन्ते निरामयं ब्रह्म जीवन्मुक्तिप्रदायिनी ।। ११-३५ ।।\n\n(शिवबीजं महेशानि शक्तिबीजं ततः परम् ।\n\nसर्वबिन्दुसमायुक्तं वेदाद्यं तदधः क्रमात् ।। ११-३६ ।।\n\nमाया स्त्रीं वर्मबीजान्ते हंसं जीवमुदीरितम् ।\n\nएषा त्वष्टाक्षरी विद्या तव स्नेहात् प्रकाशिता ।। ११-३७ ।।)\n\nआज्ञासिद्धिमवाप्नोति त्रैलोक्यं वशमानयेत् ।\n\nवशमायान्ति सहसा वेदविद्याश्चतुर्दश ।। ११-३८ ।।\n\nहंसतारा महाविद्या तव स्नेहात् प्रकाशिता ।\n\nकवितामाहरेत् पुंसां धनार्थी धनमाप्नुयात् ।। ११-३९ ।।\n\nमोक्षार्थी लभते मोक्षं नात्र कार्या विचारणा ।\n\nउग्रतारा महाविद्या कथ्यते मम पौरुषम् ।। ११-४० ।।\n\nपञ्चाक्षरी च या विद्या हंसाद्यन्ता महोदया ।\n\nकेवलं त्वत्प्रयत्नेन [प्रसादेन ख पाठः ।] तव स्नेहात् प्रकीर्तिता ।। ११-४१ ।।\n\n(प्. १४६) अस्याश्च जपपूजादीन् पञ्चाक्षरीवदाचरेत् ।\n\nबीजयुक्ता महाविद्या त्रिताराद्या पृथक् पृथक् ।। ११-४२ ।।\n\nत्रैलोक्ये कथिता सिद्धिदायिन्युत्तमभूतिदा ।\n\nषड्दीर्घमायया चैव षडङ्गं समुपाचरेत् ।। ११-४३ ।।\n\nपूजा पूर्ववदुद्दिष्टा प्रयोगान् वापि तत्समान् ।\n\nवाङ्मायाकमलाबीजमीशो भृगुनिषेवितः ।। ११-४४ ।।\n\nचतुर्दशेन्दुसंयुक्तः पश्चाद् भृगुः सहेश्वरः ।\n\nचतुर्दशविसर्गाढ्यो वद द्वन्द्वं च वाक् पदम् ।। ११-४५ ।।\n\nवादिनीति पदं पश्चात् क्लीं पदत्रितयं ततः ।\n\nनीलसरस्वति पदं त्रिधावृत्तिश्च वाङ्मनोः ।। ११-४६ ।।\n\nकाहि शब्दद्वयं पश्चात् कलरीमग्निवल्लभा ।\n\nचतुस्त्रिंशद्वर्णयुक्तो नीलसारस्वतो मनुः [प्रकाशम् - ऐं ह्रीं श्रीं \n\nहसौं स्हौंः वद वद वाग्वादिनि क्लीं क्लीं क्लीं नीलसरस्वति ऐं ऐं ऐं \n\nकाहिकाहि कलरीं स्वाहा ।। ११-३४ ] ।। ११-४७ ।।\n\nषाट्कोशिकोऽयं विज्ञेयः षड्भिर्मन्त्रैर्यतः कृतः ।\n\nऋषिच्छन्दोदेवतानां विभागं शृणु पार्वति ।। ११-४८ ।।\n\nगङ्गाप्रवाहो नामर्षिर्मत्स्यरूपी जनार्दनः ।\n\nअत्यष्टिः कथिता छन्दो देवी नीलसरस्वती ।। ११-४९ ।।\n\nसर्ववागैश्वर्यमयी समस्ताभीष्टदायिनी ।\n\nऐंबीजं कीलकं ज्ञेयं ह्सौं शक्तिः समीरिता ।। ११-५० ।।\n\nनीलो वर्णश्च विज्ञेयस्त्वरितं कविताफलम् ।\n\nमुद्रा तु प्रति(वासि?राशी)नां मुखमुद्रा समीरिता ।। ११-५१ ।।\n\nहृल्लेखया षडङ्गानि कुर्यात् षड्दिर्घयुक्तया ।\n\nनीलांशुकां मणिमयीं व्याघ्रचर्मधरां शुभाम् ।। ११-५२ ।।\n\n(प्. १४७) विद्यां ब्रह्मस्वरूपां च सर्वकामफलप्रदाम् ।\n\nनमस्कुर्यात् प्रयत्नेन सर्वकामवरेश्वरीम् ।। ११-५३ ।।\n\nअथ वक्ष्ये महेशानि नीलस्य भावमग्रतः ।\n\nपूर्वं देवासुरैर्युद्धे दानवा दितिजैः सह ।। ११-५४ ।।\n\nचक्रेण चक्रिणा छित्त्वा (छिन्नाः) कान्दिशीकाः प्रदुद्रुवुः ।\n\nसम्भूय ते दुष्टदैत्याः समुद्रकुहरोदरे ।। ११-५५ ।।\n\nचक्रिणा च कृता पूर्वदेवानां परिभू(यते?तये) ।\n\nदेवरूपा भगवती सर्वमन्त्रमयी शुभा ।। ११-५६ ।।\n\nतत्रैव सर्वविप्राणां यज्ञकाण्डः प्रवर्तते ।\n\nतेषु यज्ञेषु संभूतैर्हविर्भिर्बलिनः सुराः ।। ११-५७ ।।\n\n......................................................................... ।\n\nसुरा हास्मान् प्रबाधन्ते वयं निर्बलिनस्ततः ।। ११-५८ ।।\n\nइति तेषां वचः श्रुत्वा दीनानां दितिजन्मनाम् ।\n\nहयग्रीवः सोमकश्च निर्वेदं भृशमापतुः ।। ११-५९ ।।\n\nतावुभौ भ्रातरौ दुष्टौ तुरङ्गग्रीव सोमकौ ।\n\nशब्दाकर्षणिकां देवीं समुद्दिश्यातपस्यताम् ।। ११-६० ।।\n\nतयोर्घोरतपःप्रीता शब्दाकर्षणिदेवता ।\n\nप्रोवाच व्रियतामत्र वाञ्छितो वरवल्लभः ।। ११-६१ ।।\n\nताभ्यामुक्ता भगवती वरप्रार्थनहेतवे ।\n\nसर्वशब्दाकर्षणार्थं वरोऽस्मभ्यं प्रदीयताम् ।। ११-६२ ।।\n\nतथास्त्विति तया प्रोक्तौ दानवावतिदर्पितौ ।\n\nततस्तस्य प्रभावेण भूलोकं समुपस्थितौ ।। ११-६३ ।।\n\nस(र्वाः?र्वे)चाकर्षिताः शब्दा मन्त्ररूपा द्विजन्मनाम् ।\n\nसा शब्दरूपिणी देवी शुभ्ररूपा सरस्वती ।। ११-६४ ।।\n\n(प्. १४८) मुखानि सर्वविप्राणां त्यक्त्वा दिव्यवपुर्धरा ।\n\nआयाता दैत्यवरयोर्दुष्टगृहमुपागता ।। ११-६५ ।।\n\nक्रन्दन्तीं तां च विवशां नीत्वा पातालगोलके ।\n\nहालाहलविषैः कृत्वा कुण्डं नीलजलप्रभैः ।। ११-६६ ।।\n\nतत्र तां विनिमज्यैव वद्ध्वा पन्नगरज्जुभिः ।\n\nपर्वतैर्निविडं कृत्वा पुनर्देवजिगीषया ।। ११-६७ ।।\n\nतामासाद्य महादिप्तौ तुष्टुवतुः शुभावहम् ।\n\nशब्दाकर्षणबाणेन दैत्यानां पृथिवीतले ।। ११-६८ ।।\n\nनिःशब्दाश्चैव बाणेन वेदविस्मारिणो द्विजाः ।\n\nमन्त्रविस्मरणेनैव यज्ञविद्या निरासिता ।। ११-६९ ।।\n\nतन्नाशतो हविर्भागवर्जिता बलहानितः ।\n\nनिर्वीयाश्च निरुद्योगास्ताभ्यां देवा निराकृताः ।। ११-७० ।।\n\nइत्थं विद्राव्य विबुद्धांस्तौ हयग्रीवसोमकौ ।\n\nविष्णुचक्राङ्कितौ तौ च समुद्रान्तर्गृहे स्थितौ ।। ११-७१ ।।\n\nततो विष्णुर्महामत्स्यरूपधारी सदा प्रभुः ।\n\nयत्नं चकार देवेशि तदुद्धरणहेतवे ।। ११-७२ ।।\n\nसहस्रदंष्ट्रस्य झषस्य रूपं पाठीननाम्नः परमोऽथ विष्णुः ।\n\nरूपं गृहीत्वा भगवाननन्तो विवेश देवोद्धरणाय यत्न(चाब्धि)म् ।। ११-७३ \n\n।।\n\nवराहरूपेण यथाब्धिमग्नां युगे युगे प्रोद्धृतवान् धरित्रीम् ।\n\nतथैव मत्स्याकृतिरम्बुजाक्षो विलोडयामास समुद्रपूरम् ।। ११-७४ ।।\n\n(प्. १४९) श्रीमत्स्यरूपस्य हरेः शरीरादाविर्बभूवुश्च भुजाश्चतस्रः ।\n\nखड्गं तथा चक्रकशार्ङ्गचापौ कौमोदकी बाहुचतुष्टयेन ।। ११-७५ ।।\n\nमत्स्यस्वरूपस्य जनार्दनस्य बभूव युद्धं शरदां सहस्रम् ।\n\nततश्च शब्दार्थविमर्शनार्थं निःश्वासवातेन बलादगृह्णात् ।। ११-७६ ।।\n\nअप(अ)हृतौ तौ हरिचक्रकृत्तौ कौमोदकीताडनमूर्च्छितौ च ।\n\nमहाहवे नाशमुपागतौ तौ दैत्यौ हयग्रीवकसोमकाख्यौ ।। ११-७७ ।।\n\nअथाम्बुधेर्गर्तपुरास्त्रवासे निवेशितां तां विषकुण्डमध्ये ।\n\nमत्स्यस्वरूपी भगवाननन्तो निःश्वासमात्रैकशरीरशेषाम् ।। ११-७८ ।।\n\nआश्वासयामास स गीतवाक्यैर्हरिः स्मितं प्राह सरस्वतीं ताम् ।\n\nत्रितारविद्यां प्रथमं जगाद समस्तमन्त्रप्रकरस्य मूलम् ।। ११-७९ ।।\n\nतेनापि नो संविदमाप देवी प्रासादमन्त्रं पुनरुज्जगाद ।\n\nतेनापि नो संविदमाप देवी कामेश्वरीं सोऽथ जगाद विष्णुः ।। ११-८० ।।\n\n(प्. १५०) एवं षडक्षरमनुं वचसां सवित्रीमुत्थाप्य तां \n\nसंविदमाबभाषे ।\n\nनीलासि जाता विषकुण्डमध्ये सर्वाङ्गपूर्णा स्मितवक्त्रपद्मे ।। ११-८१ ।।\n\nयथा पुरा सर्वमहासुराणां मुखान्तरे याहि च वीतयत्नम् ।\n\nवेदान् समुच्चारय नाशयैतान् इत्यादि वाणी हरिमाह देवी ।। ११-८२ ।।\n\nमत्स्यावतारेण सुरक्षिताहं भयं भवेन्नैव फलं समाप्तम् ।\n\nकिंत्वस्य शोभाकृतिरन्यथा मे नीलत्वमाप्तेति नितान्तचिन्ता ।। ११-८३ ।।\n\nनिवेशिताहं विषकुण्डमध्ये यथेति दूरीभवति क्षणेन ।\n\nतथा कुरुष्व प्रथितरुपायै इत्युक्त ईशोऽपि जगाद लक्ष्मीम् ।। ११-८४ ।।\n\nमा त्वं शुचं याहि चिरात् सवित्रि प्रागस्म्यभूवं शशिशुद्धवर्णा ।\n\nउग्रेण हालाहलकर्षणेन नीलत्वमाप्तासि कुतोऽत्र दोषः ।। ११-८५ ।।\n\nनील्यो विपण्यो भुवनस्य शोभां पुष्णन्ति नीलः खलु देव एव ।\n\nनीला मृडानी जगतां सवित्री नीलं च कण्ठे पुरशासनस्य ।। ११-८६ ।।\n\n(प्. १५१) नीलो महेन्द्रः सुरचक्रवर्ती नीला जगज्जीवनदाश्च मेघाः ।\n\nनीलं नभः सर्वजनावकाशो नीलः कलङ्कः शशिदीप्तिहेतुः ।। ११-८७ ।।\n\nनीलोऽप्यहं सत्त्वगुणाश्रयश्च नीलस्य वर्णस्य कुतोऽस्ति दोषः ।\n\nअशेषभूषामणिभूषिताङ्ग्यो विनाञ्जनेनाक्षिनिवेशितेन ।। ११-८८ ।।\n\nन रूपवत्यो नच वा युवत्यो विलासवत्यो नवयौवनाश्च ।\n\nख्यातिश्च ते नीलसरस्वतीति ख्याता भवित्री भुवनत्रयेऽपि ।। ११-८९ ।।\n\nत्वदर्थमेव प्रयतं मयार्ये षाट्कौषिकी बालमृगाक्षि नित्या ।\n\nषडर्णयोगेन हि जीवितासि विनष्टचेष्टा विषकुण्डमध्ये ।। ११-९० ।।\n\nइत्थं समाश्व(अ)स्य वचोभिराद्यां प्रणम्य चादाय सरस्वतीं ताम् ।\n\nप्रवर्तयामास मुखे द्विजानां पुनः सुराणां सुखहव्यल(ब्धौ?ब्ध्यै) ।। \n\n११-९१ ।।\n\nततः प्रभृत्येव जगत्प्रतीता मोक्षप्रदा नीलसरस्वतीति ।\n\n(...............................................................................................) ।। ११-९२ ।।\n\n(प्. १५२) अस्या गुप्तं महामन्त्रं सर्वकामफलप्रदम् ।\n\nयस्य स्मरणमात्रेण विजयी भुवि जायते ।। ११-९३ ।।\n\nशृणु वक्ष्यामि देवेशि उपायं साधने प्रिये ।\n\nयेन देवेशि भद्रं ते भविष्यति सुनिश्चितम् ।। ११-९४ ।।\n\nमन्त्रं शृणु वरारोहे जपात् सार्वज्ञदायकम् ।\n\nविष्णुशक्तिर्महाशक्तिर्वह्निबीजं फडन्तकम् ।। ११-९५ ।।\n\nवर्णपञ्चकमेतत् तु सार्वज्ञकारणं महत् ।\n\nयदाक्षमालया देवि दिक्सहस्रं जपेद् मनुम् ।। ११-९६ ।।\n\nआज्ञासिद्धिमवाप्नोति नात्र कार्या विचारणा ।\n\nषण्मासात् परतो देवि महाराजत्वमाप्नुयात् ।। ११-९७ ।।\n\nअनेन सदृशं ज्ञानमनेन सदृशं तपः ।\n\nनास्ति नास्ति महामाये तन्त्रमध्ये सुरेश्वरि ।। ११-९८ ।।\n\nअनेन मन्त्रराजेन वश्यादिकं समाचरेत् ।\n\nततः सिद्धो भवेद् मर्त्यो नात्र चिन्ताविधिः स्मृतः ।। ११-९९ ।।\n\nइति श्रीबृहन्नीलतन्त्रे भैरवभैरवीसंवादे \n\n(मन्त्रोद्धारतत्प्रकारान्तरनीलिम्-निरूपणमेकादशः पटलः ।। ११ ।।\n\nअथ\n\nद्वादशः पटलः ।\n\nश्रीभैरव उवाच ।\n\nइदानीं शृणु वक्ष्यामि विद्योत्पत्तिं वरानने ।\n\nमहाकाली जगद्धात्री तेजोरूपा जगन्मयी ।। १२-१ ।।\n\nब्रह्मरूपा महादेवी सर्वकल्याणहेतुका ।\n\nगोलोकादुपरि स्थानं मणिमुक्तादिशोभितम् ।। १२-२ ।।\n\nचतुर्द्वारं चतुष्काण्डं चतुरस्रं मनोरमम् ।\n\nचतुर्भित्तिसमाकीर्णं मुक्ताहा(रं?रै)र्महोज्ज्वलम् ।। १२-३ ।।\n\nस्फटिकस्तम्भसंक्रान्तं नृत्यगीतादिसंयुतम् ।\n\nनिर्मुक्तं परमेशानि परमं नात्र संशयः ।। १२-४ ।।\n\nइति ते कथितं दिव्यं कैलासस्थानमुत्तमम् ।\n\nगते जगति सर्वांशे प्रलये परमेऽनघे ।। १२-५ ।।\n\nब्रह्मविष्णुशिवास्तत्र न्यवसंस्तत्र भैरवि ।\n\nभीमनामा महाराजा धार्मिकः परमः पुमान् ।। १२-६ ।।\n\nतस्य द्वारि महादेवि शिवाद्याः सकलेष्टदाः ।\n\nतपसा च महादेवि प्रीतास्ते भद्रकेकये ।। १२-७ ।।\n\nप्रलये च गते देवि राजानं रक्षितुं शिवे ।\n\nब्रह्माद्याः परमेशानि उपायं चक्रिरे शिवे ।। १२-८ ।।\n\nअन्तस्तत्त्वं समीक्ष्यैव उपायं च वरानने ।\n\nन्यवसंस्तत्र संप्राप्ता देवीरूपं मनोरमम् ।। १२-९ ।।\n\nविभागं परमेशानि वटपत्रोदरे स्थिताः ।\n\nभगवत्या(ः) पदं ध्यात्वा लक्षवर्षं ततोऽभवत् ।। १२-१० ।।\n\n(प्. १५४) जाता काली परा नित्या प्रत्यक्षा तत्र भैरवि ।\n\nप्राह देव महादेव भवद्भिः स्तूयतेऽत्र का ।। १२-११ ।।\n\nततस्तां दृष्टिपथगां ज्ञात्वा ब्रह्मादयः सुराः ।\n\nस्तवं चक्रुः परं तत्र भगवत्याः पदेऽभवन् ।। १२-१२ ।।\n\nनमस्तुभ्यं महेशानि परमानन्दरूपिणि ।\n\nअस्माकं प्राणरक्षार्थमागतासि जलोपरि ।। १२-१३ ।।\n\nनमस्तुभ्यं नमस्तुभ्यं नमस्तुभ्यं नमो नमः ।\n\nनमस्तेऽस्तु महारौद्रि कालरात्रि नमोऽस्तु ते ।। १२-१४ ।।\n\nत्वां विना परमे रौद्रि प्रेतत्वं गतवान् भवः ।\n\nरक्ष रक्ष परे विद्ये त्रैलोक्यभुवनोदरे ।। १२-१५ ।।\n\nमधुकैटभसंहन्त्रि निसुम्भासुरमर्दिनि ।\n\nदेवैश्वर्यप्रदे देवि नमस्ते शङ्करप्रिये ।। १२-१६ ।।\n\nचन्द्रसूर्यमये देवि परज्योतिःस्वरूपिणि ।\n\nस्तवाभिभावभूता त्वं प्रसीद परमेश्वरि ।। १२-१७ ।।\n\nइत्युक्त्वा प्रणिपत्यापि प्रणमन्तः पुनः पुनः ।\n\nकिरीटेनार्कवर्णेन कालीपदेऽस्पृशन् प्रिये ।। १२-१८ ।।\n\nवरं वृणु महाभागा भगवत्योक्तमुत्तमम् ।\n\nरक्षां कुरु महामाये नमस्ते शङ्करप्रिये ।। १२-१९ ।।\n\nतथास्त्विति वचः कृत्वा सृष्ट्यादी(न्)कुरुतानघाः ! ।\n\nब्रह्मोवाच ।\n\nकेन रूपेण देवेशि सृष्टिस्थित्यादिकं भवेत् ।\n\nइति तस्य वचः श्रुत्वा भवानी भवमोहिनी ।। १२-२० ।।\n\nकथयामास सर्वांस्तान् व(वदुस्ता?रदा सा)सुरान् वरान् ।\n\nमम पादरजो नीत्वा उपादानात्मकं शिवम् ।। १२-२१ ।।\n\n(प्. १५५) सृष्ट्यादीन् कुरुत प्राज्ञा येन सिद्धिर्भविष्यति ।\n\nतत्पादप्रभवं नीत्वा रजो देवि शिवे शुभे ।। १२-२२ ।।\n\nसृष्टिं कर्तुं ततो ब्रह्मा स्थितौ विष्णुः प्रवर्तकः ।\n\nसंहारे रुद्र एवासौ प्रावर्तयत सत्वरम् ।। १२-२३ ।।\n\nसृष्टिराविर्बभूवाथ सर्वदेववरोत्तमैः ।\n\nसनकाद्या सनन्दाद्या सन्ध्या चापि व्यजायत ।। १२-२४ ।।\n\nप्रजाः ससर्ज देवेशः सर्वभूतमयीः शुभाः ।\n\nस्थितिं विष्णुर्महाभागश्चकार जगतां विभुः ।। १२-२५ ।।\n\nप्रसंहरति रुद्रश्च सृष्टेरेवं क्रमं शृणु ।\n\nस्वर्गे देवा महादेवि इन्द्रो राजा तु तत्र वै ।। १२-२६ ।।\n\nमर्त्यलोकं सनाथाढ्यं राजा च भगवान् मनुः ।\n\nपातालं सर्वनागाढ्यं निर्ममे जगतां विभुः ।। १२-२७ ।।\n\nतत्र राजा विराधाख्यः प्रजापालनतत्परः ।\n\nततो ब्रह्मा च विष्णुश्च रुद्रश्चैव सदाशिवः ।। १२-२८ ।।\n\nस्वस्वकर्मणि घूर्णन्ते प्रभवन्ति गणेश्वरि ।\n\nततस्तु परमेशानि रौद्री रात्रिरुदीरिता ।। १२-२९ ।।\n\nअसुरास्तत्र देवेशि प्रदुद्रुवुर्महाभयाः ।\n\nस्वर्गान् निराकृतास्तैस्तु भयानकभयार्दिताः ।। १२-३० ।।\n\nइन्द्रादयः सुरगणा ब्रह्मविष्णुशिवात्मिकाम् ।\n\nआगच्छंस्तु महादेवीं स्वस्वकार्यार्थसाधकाः ।। १२-३१ ।।\n\nत्वमेव जगतां नाथस्त्वयि सर्वं प्रतिष्ठितम् ।\n\nत्वमेव हव्यं(हेतो?होता)च भोज्यं भोक्ता च शाश्वतः ।। १२-३२ ।।\n\nवेद्यं वेदयिता चासि ध्याता ध्येयं च तत्परः ।\n\nत्वं पितृणामपि पिता देवानामपि देवता ।। १२-३३ ।।\n\n(प्. १५६) परतोऽपि परश्चापि विधाता वेधसामपि ।\n\nपरब्रह्मस्वरूपस्त्वं प्रसीद परमेश्वरि ।। १२-३४ ।।\n\nइति तेषां वचः श्रुत्वा देवी चादितिजन्मनाम् ।\n\nप्राह देवाः ! परो धर्मः परात् परतरोऽपि च ।। १२-३५ ।।\n\nकिं कारणं महाभागाः! यत्नं कुरुत सादरम् ।\n\nएवं श्रुत्वा ततो ब्रह्मा प्रोवाच वदतां वरः ।। १२-३६ ।।\n\nमहेन्द्रस्य न चैश्वर्यं शाम्यते न च तेन सा ।\n\nविष्ण्वादिको महान् भूतस्तेन शाम्येन्न संशयः ।। १२-३७ ।।\n\nययौ ब्रह्मा महेन्द्रेण गोलोकं सहितो मुदा ।\n\nनानाविधैर्महेशानि वाक्यैश्च परमेश्वरम् ।। १२-३८ ।।\n\nतुष्टाव परमानन्दं स्वकार्योद्धरणाय च ।\n\nइति तस्य वचः श्रुत्वा ब्रह्मणः परमेष्ठिनः ।। १२-३९ ।।\n\nउवाच सादरं विष्णुर्न मया शक्यते विभो ।\n\nब्रह्मविष्णू महेशानि आगतौ मम गोचरे ।। १२-४० ।।\n\nस्तवैर्बहुविधैर्दिव्यैस्तुष्टुवतुः परं शुभे ।\n\nमयोक्तं परमेशानि एतान् हन्तुं न शक्यते ।। १२-४१ ।।\n\nइति मद्वचनं श्रुत्वा ब्रह्मविष्णू समाहितौ ।\n\nप्राञ्जलिं च ततो बद्ध्वा प्रतुष्टुवतुर्मां चिरम् ।। १२-४२ ।।\n\nततः परं महादेवि कथितं सर्वमोहनम् ।\n\nन शक्तिर्मम तत्रास्ति समर्था तद्विमर्दने ।। १२-४३ ।।\n\nअस्ति काली महातीर्थे कैलासे भवगेहिनी ।\n\nपरमे च शिवे देवी संस्थिता विश्वमोहिनी ।। १२-४४ ।।\n\nसैव काली महाविद्याऽज्ञानेन्धनप्रदीपनी ।\n\nततो ब्रह्मा च विष्णुश्च रुद्रोऽहं परमेश्वरि ।। १२-४५ ।।\n\n(प्. १५८) महाकालीदर्शनाय वयं तत्र गताः शुभे ।\n\nतेजोरूपधरे देवि महानाथे हरप्रिये ।। १२-४६ ।।\n\nदेवदानवगन्धर्वहिताय परमेश्वरि ।\n\nप्रसीद सर्वकल्याणि नमस्ते शारदेऽनघे ।। १२-४७ ।।\n\nइति तेषां वचः श्रुत्वा महाकाली महाशिवा ।\n\nदेवानां प्रीतये देवि प्रत्यक्षरूपतां गता ।। १२-४८ ।।\n\nदेवी उवाच ।\n\nकिं याचत सुराः सर्वे वरं वृणु तपोघनाः! ।\n\nयत् (यत्)कामयमानाः स्थ तत् सर्वं(शृणुता?वदता)मराः ।। १२-४९ ।।\n\nदेवा ऊचुः ।\n\nभीता महासुरैर्देवि यज्ञकाण्डं निवर्तितम् ।\n\nतेषां वधाय देवि त्वं प्रसीद सर्वगोचरे ।। १२-५० ।।\n\nइति तेषां वचः श्रुत्वा देवी चादितिजन्मनाम् ।\n\nप्रसन्ना सा महादेवी नीलरूपा वराङ्गना ।। १२-५१ ।।\n\nनीलसरस्वती ख्याता सृष्टसर्वविमोहिनी ।\n\nतस्या उत्थाय सा देवी नीलवाणीति शब्दिता ।। १२-५२ ।।\n\nकिमाज्ञापय देवि त्वं तत् करोमि प्रहेलया ।\n\nतस्यास्तद्वचनं श्रुत्वा महाकालीति चिन्मयी ।। १२-५३ ।।\n\nउवाच सादरं देवि स्नेहगद्गदया गिरा ।\n\nलीलया वाक्प्रदा चेति तस्मान्नीलसरस्वती ।। १२-५४ ।।\n\nदेवि त्वं प्रथिता साध्वि नीलवाणीति(भाविनी?तारिणी) ।\n\nतस्याः प्रभाववृन्दैश्च व्याप्तं सर्वं जगत् त्रयम् ।। १२-५५ ।।\n\nगच्छ त्वं परमेशानि मत्स्वरूपा वरानने ।\n\nदेवकार्यहितार्थाय निर्मिता त्वं शुचिस्मिते ।। १२-५६ ।।\n\n(प्. १५८) इति तस्या वचः श्रुत्वा तारिणी विश्वमोहिनी ।\n\nदेवान् प्राह महाभागाः! गच्छत यत्र तेऽसुराः ।। १२-५७ ।।\n\nअहं तत्र गमिष्यामि सर्वथा सन्निधौ सुराः ।\n\nइत्युक्त्वा सा महादेवी तारिणी कामचारिणी ।। १२-५८ ।।\n\nअन्तर्हिता महामाया मायारूपवती च सा ।\n\nमहामाया सदानन्दा सर्वदेवमयी शुभा ।। १२-५९ ।।\n\nए(या?षा) च सर्वदेवानां गायत्री च मनोरमा ।\n\nगायत्री सैव सावित्री सैव ब्रह्मस्वरूपिणी ।। १२-६० ।।\n\nयामासाद्य महात्मानो धर्मकामार्थमुक्तिषु ।\n\nनासाद्यं मेनिरे किञ्चित् त्रिषु लोकेषु सुन्दरि ।। १२-६१ ।।\n\nकवित्वं परमैश्वर्यं महादेव्याः प्रसादतः ।\n\nईशत्वं गतवान् इन्द्रः विष्णुत्वं गतवान् हरिः ।। १२-६२ ।।\n\nशिवत्वं गतवान् रुद्रः सर्वैश्वर्ययुतो महान् ।\n\nइति तद्वचनं श्रुत्वा देवाः सर्वैर्नमस्कृताः ।। १२-६३ ।।\n\nकिरीटेनार्कवर्णेन स्पृशन्तस्तत्पदाम्बुजम् ।\n\nनमस्कृत्य नमस्कृत्य पुनर्नत्वा महेश्वरीम् ।। १२-६४ ।।\n\nसर्वं कार्यं महादेवि न किञ्चिदवशिष्यते ।\n\nसंस्मृता संस्मृता देवि हिंसेथाः परमापदः ।। १२-६५ ।।\n\nइति नत्वा महादेवीं सर्वकामवरेश्वरीम् ।\n\nआगतास्ते पुनस्तत्र स्थितिर्यत्र शिवे (नघे?नगे) ।। १२-६६ ।।\n\nपञ्चवर्षं गतं तत्र देवानां दिव्यजन्मनाम् ।\n\nभ्रष्टराज्याः परातङ्का मर्त्या इव नगोपरि ।। १२-६७ ।।\n\nइन्द्रादयः सुरगणाः पुनर्देवीं समस्मरन् ।\n\nगताः सर्वे नगं शुद्धं यत्रास्ते सुन्दरी शिवा ।। १२-६८ ।।\n\n(प्. १५९) आसनं स्वागतं पाद्यमर्घ्यमाचमनीयकम् ।\n\nमधुपर्काचमस्नान - वसनाभरणानि च ।। १२-६९ ।।\n\nगन्धपुष्पे धूपदीपौ नैवेद्यं वन्दनं शिवे ।\n\nषोडशैरुपचारैश्च देवीं नीलसरस्वतीम् ।। १२-७० ।।\n\nपूजयित्वा बलिं दत्त्वा शिवायै विविधैः शुभैः ।\n\nजपं चकार देवेशि देववृन्दः सुरोत्तमः ।। १२-७१ ।।\n\nमहामन्त्रं पूर्वमुक्तं लक्षं जप्त्वा महेश्वरि ।\n\nअयुतं चाजुहोदज्यैः पद्मपुष्पैर्मनोरमैः ।। १२-७२ ।।\n\nहोमं चक्रुस्तिलयुक्तैः शर्करासहितैरपि ।\n\nएवं हुत्वा महादेवि दशांशेनाभिषेचनम् ।। १२-७३ ।।\n\nदशांशैस्तर्पणं देवि कृतं सर्वैर्महेश्वरि ।\n\nसमाप्ते च ततो देवीं पूजयित्वा महानिशि ।। १२-७४ ।।\n\nबलिं दत्त्वा महादेव्यै सुराहाराः सुरास्तथा ।\n\nएवं नियममानेन कृतं कर्म मनोरमम् ।। १२-७५ ।।\n\nततो भगवती देवी देवैः स्मृता महेश्वरि ।\n\nसन्तुष्टा सा महादेवी नीलरूपा महोदरी ।। १२-७६ ।।\n\nदेवाग्रे परमेशानि प्रत्यक्षत्वमुपागता ।\n\nकिं करोमि क्व गच्छामि ब्रूत देवाः! समाहवे ।। १२-७७ ।।\n\nदेवा ऊचुः ।\n\nप्रणमा(मि?मो)महादेवि प्रसन्ना भव चेश्वरि ।\n\nततो भगवती देवी नीलरूपा मनोरमा ।। १२-७८ ।।\n\nदृष्ट्वा सुरसमूहान् सा तारिणी सर्वकामदा ।\n\nस्वदेहतः पराः सृष्टा विद्या द्वादश ईरिताः ।। १२-७९ ।।\n\nकाली चैव महादेवी महाविद्या तथैव च ।\n\nषोडशी भुवनेशानी भैरवी च्छिन्नमस्तका ।। १२-८० ।।\n\n(प्. १६०) धूमावती च बगला मातङ्गी कमलात्मिका ।\n\nएता विद्या महादेवि सिद्धिविद्याः प्रकीर्तिताः ।। १२-८१ ।।\n\nमहादेव्याः सरस्वत्या देहोद्भूता वरानने ।\n\nअन्याश्च मातरस्तस्या देहाज्जाता वरानने ।। १२-८२ ।।\n\nसर्वा देव्याः परानन्दे नृत्यन्ति चरणान्तिके ।\n\nततोऽसुरान् निहत्यैव पुनर्देवान् महेश्वरि ।। १२-८३ ।।\n\nसंस्थापयामास तदा स्वस्वस्थानं गतास्तदा ।\n\nइति प्रकारं देवेशि शृणु भैरवि मन्मुखात् ।। १२-८४ ।।\n\nतव स्नेहाद् वरारोहे प्रकाशमुपपादितम् ।\n\nएतत् ते कथितं देवि विद्योत्पत्तिर्महेश्वरि ।। १२-८५ ।।\n\nसर्वतन्त्रेषु देवेशि गोपनीया सुरेश्वरि ।\n\nतस्मात् परतरं नास्ति तन्त्रमध्ये महेश्वरि ।। १२-८६ ।।\n\nएषा ते कथिता विद्या सर्वसारोत्तमोत्तमा ।\n\nइदानीं शृणु देवेशि सार्वज्ञकारणं मतम् ।। १२-८७ ।।\n\nरात्रौ प्रथमयामे तु मङ्गले वासरे शिवे ।\n\nचतुर्हस्तप्रमाणां हि वेदिं कृत्वा मनोरमाम् ।। १२-८८ ।।\n\nसिन्दूरेण महेशानि यन्त्रं निर्माय साधकः ।\n\nताम्रस्योपरि संस्थाप्य वेष्टयेद् रक्तवाससा ।। १२-८९ ।।\n\nतिलपूर्णं घटं तत्र स्थापयेत् सुरवन्दिते ।\n\nपूर्वमुक्तं मन्त्रबीजं तेनैव जपमाचरेत् ।। १२-९० ।।\n\nपूर्वास्यो हि जपं कुर्यद् विशेद् रक्तासने सुधीः ।\n\nभूर्जे विलिख्य देवेशि साध्यनाम विदर्भितम् ।। १२-९१ ।।\n\nतदधः स्थापयेद् देवि विशेत् तदुपरि प्रिये ।\n\nरक्तवस्त्रं परिधाय उष्णीषं लोहितं शिवे ।। १२-९२ ।।\n\n(प्. १६१) जपेत् पूर्वमुखो देवि पूजयेत् परमेश्वरीम् ।\n\nसिन्दूरारुणविग्रहां करतले वामे च मुण्डं तथा \n\nकर्णे सव्ये शवेशं परिणमितजटाकेशपाशेन युक्ता(म्) ।\n\nध्यायेदट्टाट्टहासां (............?) रक्तधाराविशेषा\n\nरक्ताख्या पूर्णमूला विदधतु(?)(सु)वरं कामरूपा वराङ्गी ।। १२-९३ ।।\n\nइति ध्यात्वा महादेवीं पूजयेत् परमेश्वरीम् ।\n\nदशसाहस्रजाप्येन जपं कुर्याच्शुचिस्मिते ।। १२-९४ ।।\n\nहोमयेत् तद्दशांशेन दशांशैस्तर्पणं चरेत् ।\n\nतद्दशांशैर्महेशानि अभिषेचनमाचरेत् ।। १२-९५ ।।\n\nततो देवि महाभागे जपहोमादिकं चरेत् ।\n\nपञ्चदिनप्रयोगेण सिद्धो भवति साधकः ।। १२-९६ ।।\n\nइति ते कथितं देवि प्रयोगसारमुत्तमम् ।\n\nसर्वसिद्धिप्रदं देवि सर्वापद्विनिवारकम् ।। १२-९७ ।।\n\nपुष्पवन्तौ यदि वृथा तदा निष्फलभाग् भवेत् ।\n\nअस्मात् परतरं नास्ति सत्यं सुरगणार्चिते ।। १२-९८ ।।\n\nइति श्रीबृहन्नीलतन्त्रे भैरवभैरवीसंवादे (विद्योत्पत्ति \n\nसृष्टिक्रमपूजादिसाधन निरूपणं) द्वादशः पटलः ।। १२ ।।\n\nअथ\n\nत्रयोदशः पटलः ।\n\nश्रीभैरव उवाच ।\n\nअथ वक्ष्ये महेशानि सावधानावधारय ।\n\nमहाकाल्याः परं मन्त्रं सर्वसारस्वतप्रदम् ।। १३-१ ।।\n\nयामाहुराद्यां प्रकृतिं वराङ्गनां \n\nप्रमातुराद्यां सकलां तुरीयाम् ।\n\nपरापराम्बां वरदां वरेण्यां \n\nवीरेश्वरीं साधकसिद्धिदात्रीम् ।। १३-२ ।।\n\nयामाद्यां प्रकृतिं प्राहुः कालीं कालस्वरूपिणीम् ।\n\nतस्या मन्त्रं महामन्त्रं मन्त्रसारमिमं प्रिये ।। १३-३ ।।\n\nयज्ज्ञात्वा साधकाः सर्वे सिद्धिं प्रापुर्महर्षयः ।\n\nशिवरूपा शवारूढा वरदा भयनाशिनी ।। १३-४ ।।\n\nसर्वकामप्रदा देवी सर्वविस्मयकारिणी ।\n\nनात्र चित्तादिशुद्धिः स्याद् न चामित्रादिदूषणम् ।। १३-५ ।।\n\nन कालनियमस्तत्र महामन्त्रस्य साधने ।\n\nन वारं न च नक्षत्रं न च तिथ्यादिदूषणम् ।। १३-६ ।।\n\nगुरुचिन्ता न चैवात्र महाकाल्याश्च साधने ।\n\nमन्त्रं शृणु वरारोहे सर्वसारस्वतप्रदम् ।। १३-७ ।।\n\nमहाशक्तिद्वयं देवि शब्दबीजद्वयं ततः ।\n\nनिजबीजत्रयं चैव दक्षिणे कालिके - पदम् ।। १३-८ ।।\n\nसंहारक्रमयोगेन पूर्वबीजानि चोच्चरेत् ।\n\nवर्तुलाद्यं महामन्त्रं वह्निप्रियान्तकं शिवे ।। १३-९ ।।\n\n(प्. १६३) त्रयोविंशत्यक्षरात्मा मनुः परमशोभनः ।\n\nअनेन मन्त्रराजेन शिवोऽहं नात्रसंशयः ।। १३-१० ।।\n\nभैरवोऽस्य ऋषिः प्रोक्तो उष्णिक् छन्द उदाहृतम् ।\n\nमहाकाली देवता च लज्जाबीजं तु बीजकम् ।। १३-११ ।।\n\nहू/बीजं मन्त्रशक्तिः स्याद् विनियोगः प्रकीर्तितः ।\n\nध्यानं शृणु वरारोहे जपात् सिद्धिप्रदायकम् ।\n\nयस्याभ्यासवशाद् देवि पशवो वीरतां गताः ।। १३-१२ ।।\n\nमेघाङ्गीं विगताम्बरां शवशिवारूढां त्रिनेत्रां(परां)\n\nकर्णालम्बितबालयुग्मशुभदां मुण्डस्रजा मालिनीम् ।\n\nवामेऽधोर्ध्वकराम्बुजे नरशिरः खड्गं च सव्येतरे\n\nदानाभीति विमुक्तकेशनिचयां वन्दे महासुन्दरीम् ।। १३-१३ ।।\n\nइति ध्यानेन संपूज्य तोषयेत् परमेश्वरीम् ।\n\nगायत्रीं शृणु चार्वङ्गि जपात् सार्वज्ञदायिकाम् ।। १३-१४ ।।\n\nकालिकायै पदं चोक्त्वा विद्महे पदमन्तरम् ।\n\nश्मशानान्ते च वासिन्यै धीमहीति पदं ततः ।। १३-१५ ।।\n\nतन्नो घोरा च देवेशि प्रचोदयादनन्तरम् ।\n\nजप्ता विंशतिधा देवी सर्वसंपत् प्रदायिनी ।। १३-१६ ।।\n\nजपेद् विंशतिसाहस्रं पुरश्चरणसिद्धये ।\n\nहोमयेत् तद् दशांशेन तद् दशांशेन तर्पयेत् ।। १३-१७ ।।\n\nदशांशेनाभिषेकं च भोजयेद् ब्राह्मणांस्ततः ।\n\nतदन्ते महतीं पूजां कृत्वा सर्वं समाचरेत् ।। १३-१८ ।।\n\nततो विसर्जयेद् देवि घटं चैव जले क्षिपेत् ।\n\nतत् प्रयोगमहं वक्ष्ये दृष्टादृष्टफलप्रदम् ।। १३-१९ ।।\n\nसाधिते च प्रयोगेऽस्मिन् मन्त्राः सिद्ध्यन्ति नान्यथा ।\n\nगते तु(प्रहरे?प्रथमे)यामे तृतीयप्रहरावधि ।। १३-२० ।।\n\n(प्. १६४) प्राङ्गने चाथवा भूमौ साधयेद् वीरसाधनम् ।\n\nकदलीस्तम्भमारोप्य वेदिकां च महेश्वरि ।। १३-२१ ।।\n\nघटं तत्र च संस्थाप्य सिन्दूरेणसमन्वितम् ।\n\nआम्रपल्लवमेतस्मिन् पानसं खादिरं तथा ।। १३-२२ ।।\n\nअश्वत्थबदरीपत्रं क्षिपेत् कुम्भे गणेश्वरि ।\n\nस्वर्णं रुप्यं तथा मुक्तां प्रवालं स्फटिकं तथा ।। १३-२३ ।।\n\nएतत् सर्वं समुत्क्षिप्य साधयेद् वीरसाधनम् ।\n\nसंलिख्य मातृकायन्त्रं तत्रोपरि विशेनमुदा ।। १३-२४ ।।\n\nकम्बले संविशेन्मन्त्री उत्तराशामुखः स्थितः ।\n\nनानाद्रव्यैः पूजयित्वा अन्नव्यञ्जनसंयुतम् ।। १३-२५ ।।\n\nछागमांसं तथा सान्नं परमान्नं मनोरमम् ।\n\nपायसं च तथा देवि महादेव्यै प्रदापयेत् ।। १३-२६ ।।\n\nआनीय युवतीं रम्यां नानालङ्कारभूषिताम् ।\n\nकेशसंस्करणं कृत्वा ताम्बूलं च प्रदापयेत् ।। १३-२७ ।।\n\nस्तनद्वये रमाबीजं मुखे वाग्भवबीजकम् ।\n\nभगपार्श्वद्वये देवि लिखेत् कामद्वयं शिवे ।। १३-२८ ।।\n\nकुन्तलाकर्षणं कुर्यात् स्तनमर्दनपूर्वकम् ।\n\nसंक्षिप्य लिङ्गं तद्योनौ घातं कुर्याच्शुचिस्मिते ।। १३-२९ ।।\n\nसहस्रस्य प्रमाणेन जपं कुर्याद् वरानने ।\n\nसप्तदिनप्रयोगेण मन्त्रसिद्धिर्भवेत् प्रिये ।। १३-३० ।।\n\nअथवा प्रजपेत् मन्त्रं यावत् पत्रं न दृश्यते ।\n\nपत्रे जाते महेशानि मन्त्रसिद्धिर्न संशयः ।। १३-३१ ।।\n\nइति ते कथितं देवि रहस्यं सर्वकामदम् ।\n\nन प्रकाश्यं महेशानि न प्रकाश्यं कदाचन ।। १३-३२ ।।\n\n(प्. १६५) भवभीतिर्महेशानि नास्ति हे नगनन्दिनि ।\n\nप्रयोगोऽयं महेशानि सर्वसिद्धिप्रदायकः ।। १३-३३ ।।\n\nमूलमन्त्रस्य माहात्म्यं कथितुं नैव शक्यते ।\n\nवक्रकोटिसहस्रैस्तु जिह्वाकोटिशतैरपि ।। १३-३४ ।।\n\nतथापि वक्तुं शक्नोमि न च वै परमेश्वरि ।\n\nअस्ति गुह्यतमं स्थानं त्रैलोक्ये चातिदुर्लभम् ।। १३-३५ ।।\n\nकामरूपं महापीठं सर्वकामफलप्रदम् ।\n\nएवं जप्तं महेशानि अनन्तफलदं भवेत् ।। १३-३६ ।।\n\nयदि भाग्यवशेनैव पीठं प्राप्नोति मानवः ।\n\nतत्र जप्तं महेशानि अनन्तफलदं भवेत् ।। १३-३७ ।।\n\nसिद्धिर्यत्र महेशानि तत्र तिष्ठति भैरवी ।\n\nतस्मात् परतरं स्थानं तन्त्रेऽस्मिन्नात्र संशयः ।। १३-३८ ।।\n\nइति श्रीबृहन्निलतन्त्रे भैरवभैरवीसंवादे (महाकालीमन्त्र - \n\nतत्पुरश्चरणादिप्रयोग - वीरसाधननिरूपणं) त्रयोदशः पटलः ।। १३ ।।\n\nअथ\n\nचतुर्दशः पटलः ।\n\nश्रीभैरव उवाच ।\n\nअथ वक्ष्ये महादेवि कामाख्यामन्त्रमुत्तमम् ।\n\nकामाख्यापञ्चमूर्तीनां रूपकं पञ्चभैरव(म्) ।। १४-१ ।।\n\n(प्. १६६) कामस्थं काममध्यस्थं कामोदरपुटी(हृ?कृ)तम् ।\n\nकामेन कामयेत् कामी कामं कामेन कामयेत् ।। १४-२ ।।\n\nज्येष्ठं तु व्यञ्जनं ब्रह्मा अपरः शक्र उच्यते ।\n\nप्रथमं पुरतः कुर्यात् संसक्तं वसुधामयम् ।। १४-३ ।।\n\nप्रजापतिस्तथा शक्रबीजसंस्थाक्षिसंयुतम् ।\n\nचन्द्रार्घसहितं बीजं कामाख्यायाः प्रचक्षते ।। १४-४ ।।\n\nइदं धर्मप्रदं काममोक्षा(र्थी?र्थ)संप्रदायकम् ।\n\nइदं रहस्यं परममन्यतस्तु सुदुर्लभम् ।। १४-५ ।।\n\nस्तुत्यमिदं यः शृणुयाद् गुरुवक्त्राद् वरोत्तमम् ।\n\nस कामान् निखिलान् प्राप्य परे लोके महीयते ।। १४-६ ।।\n\nकालीतन्त्रस्य मन्त्रस्य यथा पूर्वं मयोदितम् ।\n\nमण्डलं प्रतिपत्त्या तु पर्याय आलयस्य च ।। १४-७ ।।\n\nस एव प्रथमः कार्यः शिलायां पुष्पचन्दनैः ।\n\nपात्रादीनां प्रतिष्ठार्थं तथैवात्रापि योजयेत् ।। १४-८ ।।\n\nतत्र ताः सकलाः ग्राह्या आसनादेश्च पूजनम् ।\n\nप्रथमं भास्करायार्घ्यं प्रदद्याच् श्वेतसर्षपैः ।। १४-९ ।।\n\nरक्तचन्दनपुष्पौश्च सगणाय महात्मने ।\n\nआसनार्चनशेषे तु पीठोक्ताः सर्वदेवताः ।। १४-१० ।।\n\nपीठनाम्ना तु संपूज्य मण्डलस्य तु मध्यतः ।\n\nध्यानस्वरूपं भिन्नं तु महाकाल्या वरानने ।। १४-११ ।।\n\nकामाख्यासर्वसाम्ये तु महामायास्तवोद्गतम् ।\n\nयोगिनीस्तु चतुःषष्टिं पूजयेत् परमेश्वरि ।। १४-१२ ।।\n\nगुहं मनोभ(वो?वं) देवि महोच्छ्वासां तथा सखीम् ।\n\nअनन्तरं पूजयेत् तु दिक्पालांश्च नवग्रहान् ।। १४-१३ ।।\n\n(प्. १६७) रूपतस्तान् समुद्दिश्य पूजयेत् स गणाधिपे ।\n\nपूर्वद्वारे गणपतिं प्रथमं पूजयेच्शिवे ।। १४-१४ ।।\n\nनन्दिनं च हनूमन्तं पश्चिमद्वारि पूजयेत् ।\n\nभृङ्गी चोत्तरतः पूज्यो महाकालस्तु दक्षिणे ।। १४-१५ ।।\n\nएते मम द्वारपालास्तव द्वारे प्रपूजयेत् ।\n\nपात्रामृतीकृतवि(धौ?धिं) कुर्याद्वै काममुद्रया ।। १४-१६ ।।\n\nभूतापसरणं कुर्यात् पूर्वं तालत्रयेण तु ।\n\nवामहस्ते दक्षिणेन पाणिना तालमाचरेत् ।। १४-१७ ।।\n\nहू/ हू/ फडिति मन्त्रेण वेतालादींश्च सर्पयेत् ।\n\nअत्रोक्तेन स्वरूपेण प्राणायामान्तमाचरेत् ।। १४-१८ ।।\n\nस्थापयेत् प्रथमं देवीं मूलमन्त्रेण पूजकः ।\n\nमधुक्षीराज्यदधिभिर्गोमूत्रैर्गोमयैस्तथा ।। १४-१९ ।।\n\nरत्नोदकैः शर्करादिगुडरत्नकुशोदकैः ।\n\nसितसर्षपमुद्गाभ्यां तिलक्षीरैस्तथा यवैः ।। १४-२० ।।\n\nरक्तचन्दनपुष्पैश्च दूर्वागोरोचनायुतैः ।\n\nनवभिर्वितरेदर्घ्यं शिलाया योनिसन्निधौ ।। १४-२१ ।।\n\nआसनं पाद्यमर्घ्यं च तत आचमनीयकम् ।\n\nमधुपर्कं स्नानजलं वस्त्रं चन्दनभूषणे ।। १४-२२ ।।\n\nपुष्पं धूपं च दीपं च नेत्राञ्जनमतः परम् ।\n\nनैवेद्याचमनीये तु प्रदक्षिणानमस्कृती ।। १४-२३ ।।\n\nएते षोडश निर्दिष्टा उपचारास्तु सुन्दरि ।\n\nआवाहयेद् महादेवि गायत्र्या कामरूपया ।। १४-२४ ।।\n\nतामेवं विद्धि वेतालगुह्यदैवतभैरवैः ।\n\nकामाख्ये त्वमिहागच्छ यथावन्मम संनिधौ ।। १४-२५ ।।\n\n(प्. १६८) पूजाकर्मणि सान्निध्यमिह कल्पय कामिनि ।\n\nपूजावसाने च बलिं देवीप्रित्यै निवेदयेत् ।। १४-२६ ।।\n\nरुद्राक्षमालया जप्यमाधायैव समापयेत् ।\n\nत्र्यक्षरैर्मूलमन्त्रस्य त्रिरावृत्तैः प्रपूजयेत् ।। १४-२७ ।।\n\nमहाकाल्याः षडङ्गानि स्वाङ्गानामन्तरे तथा ।\n\nनीलमन्त्रस्य मन्त्रस्य कराङ्गन्यासयोश्च ये ।। १४-२८ ।।\n\nस्वरैः प्रोक्ता महादेवि सार्धचन्द्रैः सबिन्दुकैः ।\n\nमूलमन्त्राद्यक्षराभ्यां युगपद्भुवि योजयेत् ।। १४-२९ ।।\n\nकनिष्ठादिक्रमेणैव त्वङ्गन्यासं समाचरेत् ।\n\nअङ्गन्यासकरन्यासौ कृत्वा पश्चात् तु साधकः ।। १४-३० ।।\n\nहृच्छिरस्तु शिखा वर्म नेत्रास्योदरपृष्ठतः ।\n\nवाह्वोः पार्श्वयोर्जङ्घयोः पादयोश्चापि विन्यसेत् ।। १४-३१ ।।\n\nअभयं वरदं हस्तमक्षमालां सुरेश्वरि ।\n\nपूजयेच्च शिवं सूर्यं शिवाश्चन्द्रकलास्तथा ।। १४-३२ ।।\n\nरक्तपद्मं शरं चैव लोहितं ब्रह्मपुत्रकम् ।\n\nमनोभवशिलां तत्र शक्तिहस्तां सुमध्यमाम् ।। १४-३३ ।।\n\nदेव्याः प्रपूजयेद् भक्तः करवालं च पार्श्वतः ।\n\nपीठाधिदेवतास्तत्र यजेत् कामेश्वरीं शुभाम् ।। १४-३४ ।।\n\nत्रिपुरां पूजयेन् मध्ये पीठे प्रत्यधिदेवताम् ।\n\nशारदां च महोच्छ्वासां मध्य एवं प्रपूजयेत् ।। १४-३५ ।।\n\nचण्डेश्वरी महादेवी देव्या निर्माल्यधारिणी ।\n\nयोनिमुद्रा समाख्याता निर्माल्यस्य विसर्जने ।। १४-३६ ।।\n\nइदं द्रव्यं तु सिन्दूर अङ्गरागं तु कुङ्कुमैः ।\n\nइति योऽत्र मया प्रोक्तो विशेषः परिपूजने ।। १४-३७ ।।\n\n(प्. १६९) एतैर्विशेषैः सहितं महादेव्याः प्रपूजने ।\n\nसर्वं कल्पं समासाद्य कालिकां परिपूजयेत् ।। १४-३८ ।।\n\nमनोभवगुहामध्ये स याति परमां गतिम् ।\n\nब्रह्माणी चण्डिका रौद्री गौरीन्द्राणी तथैव च ।। १४-३९ ।।\n\nकौमारी वैष्णवी दूर्गा नारसिंही च कालिका ।\n\nचामुण्डा शिवदूती च वाराही कार्तिकी तथा ।। १४-४० ।।\n\nमाहेश्वरी शङ्करी च जयन्ती सर्वमङ्गला ।\n\nकाली (क)पालिनी मेधा शिवा शाकम्भरी तथा ।। १४-४१ ।।\n\nभीमा शान्ता भ्रामरी च रुद्राणी चाम्बिका तथा ।\n\nक्षेमा धात्री तथा स्वाहा स्वधाऽपर्णा महोदरी ।। १४-४२ ।।\n\nघोररूपा महाकाली भद्रकाली भयङ्करी ।\n\nक्षेमङ्करी चोग्रचण्डा चण्डोग्रा चण्डनायिका ।। १४-४३ ।।\n\nचण्डा चण्डवती चण्डी महाप्रियङ्करी तथा ।\n\nबलविकरणी देवी बलप्रमथनी तथा ।। १४-४४ ।।\n\nमनोन्मथनी चैव हि सर्वभूतस्य दमनी ।\n\nउमा तारा महानिद्रा विजया च जया तथा ।। १४-४५ ।।\n\nपूर्वोक्ताः शैलपुत्र्याद्या योगिन्यष्टौ तथा क्रमात् ।\n\nताभिराभिश्च सहिताश्चतुष्षष्टिं च योगिनीः ।। १४-४६ ।।\n\nपूजयेद् मण्डलस्या(न्ता?न्तः) सर्वकामार्थसिद्धये ।\n\nनानाविधं तु नैवेद्यं पानं पायसमेव च ।। १४-४७ ।।\n\nमोदकापुपपिष्टादि देव्यै सम्यक् प्रदापयेद् ।\n\nएवं तु पूजयेद् देवीं कालिकां कामदायिनीम् ।। १४-४८ ।।\n\nभक्तियुक्तो नरो भूत्वा सर्वान् स लभते प्रियान् ।\n\nमहोच्छ्वासा महादेवी महामाया तु सा स्मृता ।। १४-४९ ।।\n\n(प्. १७०) कालिकातन्त्रमन्त्रेण संपूज्य योनिमण्डले ।\n\nतदेव मण्डलं चास्या ह्यङ्गन्यासं तदेव च ।। १४-५० ।।\n\nस एव पूजापर्यायस्तद्ध्यानं सैव देवता ।\n\nमण्डलादि विसर्गान्तं महामायाः प्रपूजने ।। १४-५१ ।।\n\nयत् प्रोक्तं तेन तां देवीं महोच्छ्वासां तु मण्डले ।\n\nस्नानपूर्वं पूजयेत् तु मध्वाज्यादिभिरासवैः ।। १४-५२ ।।\n\nशृणुष्वेकमनाः कान्ते त्रिपुरायाः प्रपूजनम् ।\n\nएतस्या मूलम(न्त्रेण?न्त्रं तु) पूर्वमुत्तरतन्त्रके ।। १४-५३ ।।\n\nवाग्भवं कामबीजं च डामरं चेति तत् त्रयम् ।\n\nसर्वधर्मार्थकामादिसाधनं कुण्डलीयुतम् ।। १४-५४ ।।\n\nत्रीण्यस्याः पूजने दद्यात् स्वर्गा(?)ध्याता महेश्वरी ।\n\nत्रिपुरेति ततः ख्याता कामाख्या कामरूपिणी ।। १४-५५ ।।\n\nतस्यास्तु स्नापनं यादृङ् महाकाल्याः प्रकीर्तितम् ।\n\nतेनैव स्नापनं कुर्याद् मूलमन्त्रेण साधकः ।। १४-५६ ।।\n\nत्रिकोणमण्डलं चास्यास्त्रिपुरं च त्रिरेखकम् ।\n\nमन्त्रस्तु त्र्यक्षरं ज्ञेयं तथा रूपत्रयं ततः ।। १४-५७ ।।\n\nत्रिविधा कुण्डलीशक्तिस्त्रिदेवानां च भूतये ।\n\nसर्वं त्रयं त्रयं यस्मात् तस्मात् सा त्रिपुरा मता ।। १४-५८ ।।\n\nउदीच्याद्यथ पू(र्णा?र्वा)न्ता रेखाः कार्यास्तु मण्डले ।\n\nत्रिस्त्रिरेखास्तु कर्तव्याः स्युः पुनः पुष्पचन्दनैः ।। १४-५९ ।।\n\nऐशान्याद्यथ नैर्-ऋत्यां यन्त्रं कृत्वाञ्ज(सो)ल्लिखेत् ।\n\nनैर्-ऋत्यां चैव वायव्यां तत ऐशान्यगाः पुनः ।। १४-६० ।।\n\nएवं त्रिकोणं विलिखेद् मण्डलस्यान्तरे पुनः ।\n\nऐशान्यां या तु देवेशि सा शक्तिः परमेश्वरी ।। १४-६१ ।।\n\n(प्. १७१) एवं क्रमेण देवेशि वेतालादीन् प्रपूजयेत् ।\n\nइति श्रीबृहन्नीअलतन्त्रे भैरवभैरवीसंवादे (कामाख्यामन्त्र - \n\nत्रिपुरामण्डलपूजादिनिरूपणं) चतुर्दशः पटलः ।। १४ ।।\n\nअथ\n\nपञ्चदशः पटलः ।\n\nश्रीभैरव उवाच ।\n\nअथ वक्ष्ये महेशानि साधनस्थानमुत्तमम् ।\n\nयत्र जप्तं महेशानि हठात् सिद्धिप्रदायकम् ।। १५-१ ।।\n\nदर्पणो देवि नाम्ना तु पर्वतः परमेश्वरि ।\n\nकुबेरो यत्र वसति लोकपालैर्युतः शिवे ।। १५-२ ।।\n\nरोहितो मध्यदेशे तु तस्मिन्नास्ते महेश्वरि ।\n\nरक्तवर्णो महेशानि लोहाकृतिरिवापरः ।। १५-३ ।।\n\nपर्वतस्य महेशानि माहात्म्यात् स्वर्गतिं गतः ।\n\nहिमालयेन सदृशः सर्वकर्मसुसाधकः ।। १५-४ ।।\n\nसमुत्पन्नं तु लौहित्यं सर्वैर्देवगणैर्हरिः ।\n\nसर्वतीर्थोदकैः सम्यक् स्नापयामास तं सुतम् ।। १५-५ ।।\n\nतस्य स्नानात् महेशानि पापदर्पस्य पाटनात् ।\n\nतेनायं दर्पणो नाम सर्वैर्देवगणैः कृतः ।। १५-६ ।।\n\n(प्. १७२) तस्मिन् जप्ते महेशानि तत्क्षणात् सिद्धिमाप्नुयात् ।\n\nरोहितो नाम दैत्योऽसौ देवीमन्त्रं प्रजप्तवान् ।। १५-७ ।।\n\nतत्र देवीवरं प्राप्य तत्क्षणात् स्वर्ग(तं?तिं) गतः ।\n\nअधिष्ठाने तु देव्यास्तु दर्पणाख्या तदाभवत् ।। १५-८ ।।\n\nदर्पणाद् दिशि पूर्वस्यामग्निज्वालामयो गिरिः ।\n\nसर्पाकारशतज्वालादीर्घाकृतिः कृतः स्मृतः ।। १५-९ ।।\n\nयत्र तिष्ठति वै वह्निरूर्ध्वभागे महेश्वरि ।\n\nसिन्दूरपुञ्जसंकाशे चारुदारुशिलातले ।। १५-१० ।।\n\nतस्मिन् गिरिवरे वह्निर्नित्यमद्यापि शोभते ।\n\nभैरवस्य हितार्थाय महाकाली महोज्ज्वला ।। १५-११ ।।\n\nतत्र तिष्ठति देवेशि रक्तवर्णा महोज्ज्वला ।\n\nपूर्वमेव स्थितस्तत्र साक्षाद्वह्निर्महोज्ज्वलः ।। १५-१२ ।।\n\nलौहित्यनिकटे कुण्डः सर्वसारस्वतप्रदः ।\n\nतत्र स्नात्वा महेशानि साक्षाद् देवमयो भवेत् ।। १५-१३ ।।\n\nपुरस्तादग्निस्थानस्य कुण्डकं वरुणाह्वयम् ।\n\nतस्य तीरे गिरिः श्रेष्ठो नाम्ना कंशवरः पुरा ।। १५-१४ ।।\n\nवरुणस्तत्र वसति नित्यमेव जलाधिपः ।\n\nतस्मिन् कंशवरे सम्यक् पूजयित्वा प्रचेतसम् ।। १५-१५ ।।\n\nस्नात्वा च वारुणे कुण्डे वारुणं लोकमाप्नुयात् ।\n\nआद्यं व्यञ्जनमेवात्र पञ्चमस्वरसंयुतम् ।। १५-१६ ।।\n\nशशिचूडाशिखायुक्तं कौबेरं बीजमुच्यते ।\n\nसप्तमो यः पकारस्य बिन्दुचन्द्रार्धसंयुतः ।। १५-१७ ।।\n\nवह्निबीजमिति ख्यातस्तेन वह्निं प्रपूजयेत् ।\n\nमकारपञ्चमः सोमबिन्दुभ्यां वारुणः स्मृतः ।। १५-१८ ।।\n\n(प्. १७३) एभिर्मन्त्रैरिमान् देवान् नित्यमेव प्रपूजयेत् ।\n\nवायुकूटो नाम गिरिः पूर्वस्यां वारुणाचलात् ।। १५-१९ ।।\n\nखड्गीशवायुबीजेन मण्डलेन समन्वितः ।\n\nवायुलोकः स्थितस्तत्र यस्माद् निःसृत्य मारुतः ।। १५-२० ।।\n\nऊर्ध्वाधोभागमासाद्य नित्यं वहति भूतले ।\n\nतत्र वायुं समभ्यर्च्य वायुलोकमवाप्नुयात् ।। १५-२१ ।।\n\nपूर्वाद्वायुगिरेः शैलश्चाश्वकूट इति स्मृतः ।\n\nत्रिकोणश्चाश्वसंकाशस्तदूर्ध्वे चन्द्रमण्डलम् ।। १५-२२ ।।\n\nकूर्मं च बिन्दुसंयुक्तं मन्त्रं संजप्य सुन्दरि ।\n\nचन्द्रबीजमिति ख्यातं विद्धि तं परमेश्वरि ।। १५-२३ ।।\n\nअद्यापि तं महादेवि प्रतिदर्शे च चन्द्रमाः ।\n\nप्रदक्षिणीकृत्य महादेवि याति निशापतिः ।। १५-२४ ।।\n\nमहाकाली घोररूपा तत्र तिष्ठति सुन्दरि ।\n\nशिवेन सार्धं देवेशि क्रीडायुक्ता महानिशि ।। १५-२५ ।।\n\nतत्र गत्वा मनुं जप्त्वा सिद्धो भवति साधकः ।\n\nरहस्यं शृणु देवेशि सर्वाह्लादकरं परम् ।। १५-२६ ।।\n\nतस्यैव पूर्वभागे तु सोमकुण्डाह्वयं सरः ।\n\nतत्र स्नात्वा च पीत्वा च मुक्तिमाप्नोति मानवः ।। १५-२७ ।।\n\nचन्द्रो देवि महेन्द्रस्तु रोहिणीसहितः प्रिये ।\n\nभगवत्याः पदं तत्र अञ्चितौ मुक्तिदायिनौ ।। १५-२८ ।।\n\nकृते कार्ये महादेवि भगवत्या महोल्कया ।\n\nरोहिण्या सहितो देवि चन्द्रः सर्वप्रकाशकः ।। १५-२९ ।।\n\nअतिरेकं महाकाल्याः कृतवान् परमेश्वरि ।\n\nदधिना परमेशानि दुग्धेनैव महेश्वरि ।। १५-३० ।।\n\n(प्. १७४) तेजोऽसीति घृतेनैव शर्करासहितेन च ।\n\nफलोदकैर्महेशानि श्रीपुष्पसहितैस्तथा ।। १५-३१ ।।\n\nनानातीर्थोकैश्चैव अभिषिञ्चेद् अनन्तरम् ।\n\nतज्जलैः सहितं कुण्डं महापुण्यफलप्रदम् ।। १५-३२ ।।\n\nचन्द्रकुण्डस्य तीरे तु महाभीमः सिताकृतिः ।\n\nप्रतिदर्शं पूजयित्वा लभेद् मुक्तिं महेश्वरि ।। १५-३३ ।।\n\nतस्यैव निकटे देवि भस्मकूटो महागिरिः ।\n\nयत्र तिष्ठति भूतेशो महादेवो महामतिः ।। १५-३४ ।।\n\nदक्षिणे तस्य कूटस्य देवी पीयूषधारिणी ।\n\nउर्वशी नाम विख्याता महेन्द्रो यत्र तिष्ठति ।। १५-३५ ।।\n\nमहाकाल्या महेशानि चोर्वशी तत्र तिष्ठति ।\n\nमहाकाल्या महादेवि यत्र तिष्ठति भाविनी ।। १५-३६ ।।\n\nसा चैवामृतराशिस्तु कृत्वा किंचन किंचन ।\n\nउपस्थापयते नित्यं कामाख्या योनिमण्डले ।। १५-३७ ।।\n\nसुधाशिलान्तरस्था तु उर्वशी कुण्डवासिनी ।\n\nउर्वशीकुण्डकूटस्य मध्ये कुण्डं सुधाकृतम् ।। १५-३८ ।।\n\n(द्वि?द्वा)त्रिंशद् धनुर्विस्तीर्णं पञ्चाशद् धनुरायतम् ।\n\nतत्र स्नात्वा च पीत्वा च कामरूपो भवेद् नरः ।। १५-३९ ।।\n\nचन्द्रकुण्डस्य चैशान्यां मणिकूटो महागिरिः ।\n\nमणिकर्णेशो महांस्तत्र सदा तिष्ठति सुन्दरि ।। १५-४० ।।\n\nसद्योजात इति ख्यातः कालिका तत्र तिष्ठति ।\n\nजपं पूजां प्रशस्तां च साधयेत् साधनं परम् ।। १५-४१ ।।\n\nसद्योजातस्य मन्त्रेण पूजितव्यः सदाशिवः ।\n\nमणिकर्णेश्वरं दृष्ट्वा मुक्तिमाप्नोति साध्कः ।। १५-४२ ।।\n\n(प्. १७५) नदीषु मङ्गला नाम हिमपर्वतनिर्गता ।\n\nपूर्वस्यां मणिकूटस्य सदा स्रवति शोभना ।। १५-४३ ।।\n\nमणिकूटं समारुह्य यः पश्यति शुभां नदीम् ।\n\nस गङ्गास्नानजं पुण्यमवाप्य त्रिदिवं व्रजेत् ।। १५-४४ ।।\n\nमणिकूटाचलात् पूर्वं मत्स्यध्वजकुलाचलम् ।\n\nनिर्दग्धो यत्र मदनो हरनेत्राग्निना पुनः ।। १५-४५ ।।\n\nशरीरं प्राप्य तपसा समाराध्य वृषध्वजम् ।\n\nतत्र मत्स्यस्वरूपेण कामदेवेन संस्थितम् ।। १५-४६ ।। १५-\n\nअधित्यकायां पृथिवी वीक्ष्यमाणा ह्यनन्ततः ।\n\nनदी तु शाश्वती नाम्ना तत्रास्ते दक्षिणस्रवा ।। १५-४७ ।।\n\nशिवः कामधरो नाम तस्मिन् शैले व्यवस्थितः ।\n\nशाश्वत्यां विविधं स्नात्वा पीत्वा कामधराम्भसि ।। १५-४८ ।।\n\nविमुक्तपापः शुद्धात्मा शिवलोके महीयते ।\n\nइति यः परमं तत्त्वं जानाति परमेश्वरि ।। १५-४९ ।।\n\nस विमुक्तो महापापात् सत्यं सत्यं भवेद् नरः ।\n\nइदानीं शृणु चार्वङ्गि रहस्यं सर्वमोहनम् ।। १५-५० ।।\n\nगन्धमादनपूर्वस्यां सुकान्तो नाम पर्वतः ।\n\nतत्प्रान्ते वासवं कुण्डं वासवामृतभोजनम् ।। १५-५१ ।।\n\nयत्र स्थित्वा दक्षिणस्यां पुरा शक्रः शचीपतिः ।\n\nअमृतं श्रान्तदेहस्तु कामरूपान्तरे पपौ ।। १५-५२ ।।\n\nतत्पर्वते महादेवीं प्रपूज्य परमेश्वरि ।\n\nपुरश्चरणमेकं तु कृत्वा निर्वाणमाप्नुयात् ।। १५-५३ ।।\n\nपूर्वस्यां तु सुकान्तस्य रक्षःकूटाह्व(को?यो) गिरिः ।\n\nयत्रास्ते सततं देवो निर्-ऋ(तो?तिः) राक्षसेश्वरः ।। १५-५४ ।।\n\n(प्. १७६) खड्गहस्तो महाकायो वामे चर्मधरस्तथा ।\n\nजटाजूटसमायुक्तः (पा?प्रां)शुः कृष्णाचलोपमः ।। १५-५५ ।।\n\nद्विभुजः कृष्णवर्णस्तु शवस्योपरि संस्थितः ।\n\nरक्षःकूटं समारुह्य निर्-ऋतिं राक्षसेश्वरम् ।। १५-५६ ।।\n\nयः पूजयेद् महादेवीं कालिकां कालरूपिणीम् ।\n\nनास्ति तस्य च रक्षोभ्यो भयं सुरगणार्चिते ।। १५-५७ ।।\n\nराक्षसाश्च पिशाचाश्च वेतालाश्च (ग?वि)नायकाः ।\n\nतां दृष्ट्वा च महाकालीं सर्वपापैः प्रमुच्यते ।। १५-५८ ।।\n\nरक्षःकूटात् पूर्वदिशि भैरवो नाम (साधक?पर्वतः) ।\n\nपाण्डुनाथ इति ख्यातो यथारूपेण संस्थितः ।। १५-५९ ।।\n\nतत्रैव पूजयेद् देवं पाण्डुनाथाह्वयं गिरिम् ।\n\nवर्णेन घनवर्णेन गदापद्मधरः करे ।। १५-६० ।।\n\nदक्षिणे कमला देवी बाहुभ्यामपि बिभ्रतम् ।\n\nचतुर्भुजं रक्तपद्मसंस्थितं मुकुटाकुलम् ।। १५-६१ ।।\n\nकुण्डले बिभ्रतं शुद्धे श्रीवत्सोरस्कमुत्तमम् ।\n\nनमो नारायणायेति मूलबीजेन वै हरेः ।। १५-६२ ।।\n\nएवं संपूजयेद् देवं चतुर्वर्गस्य सिद्धये ।\n\nपाण्डुनाथस्योत्तरस्यां ब्रह्मकूटाह्वयो गिरिः ।। १५-६३ ।।\n\nब्रह्मणा निर्मितः पूर्वं वासार्थं स्वर्गवासिनाम् ।\n\nआयामेन शतव्यामं विस्तारेण तदर्धकम् ।। १५-६४ ।।\n\nसर्वपापहरं पुण्यं देवसेकात् समागतम् ।\n\nकमण्डलुसमुद्भूत ब्रह्मकुण्डामृतोदर ।। १५-६५ ।।\n\nहर मे सर्वपापानि पुण्यं शुद्धं च साधय ।\n\nइति देवि प्रकारेण ब्रह्मकूटं महागिरिम् ।। १५-६६ ।।\n\n(प्. १७७) प्रदक्षिणेन संपूज्य देवीसायुज्यमाप्नुयात् ।\n\nपाण्डुनाथात् पूर्वदिशि गिरिश्चित्रमहो हरिः ।। १५-६७ ।।\n\nसततं यत्र वसति विष्णुर्वाराहरूपधृक् ।\n\nततस्तु नीलकूटाख्यं कामाख्यानिलयं परम् ।। १५-६८ ।।\n\nतत्पूर्वभागे वसति ब्रह्मा ब्रह्मगिरिः पुनः ।\n\nब्रह्मशैलस्य पूर्वस्यां भूमिपीठो व्यवस्थितः ।। १५-६९ ।।\n\nचारुलिङ्गं शुभ्रवर्णं कामाख्यानाभिमण्डलम् ।\n\nतत्रोग्रतारारूपेण रमते परमेश्वरी ।। १५-७० ।।\n\nतत्र तेनैव रूपेण पूजितव्या शुभात्मिका ।\n\nरूपं शृणु वरारोहे तत्र ध्येया सदाशिवा ।। १५-७१ ।।\n\nकृष्णा लम्बोदरी दीर्घा विह्वला रक्तदन्तिका ।\n\nचतुर्भुजा कृशाङ्गी च दक्षिणे कर्त्रिखर्परौ ।। १५-७२ ।।\n\nखड्गं चेन्दीवरं वामे शीर्षे चैव जटा पुनः ।\n\nवामपादं शवस्योर्वोर्निधायोत्तमदक्षिणम् ।। १५-७३ ।।\n\nशवस्य हृदये न्यस्य साट्टहासं प्रकुर्वती ।\n\nनागहारशिरोमाला भूतिदा कामदा परा ।। १५-७४ ।।\n\nत्रिकोणमण्डलं चास्याः हुंकारमध्यबीजकम् ।\n\nद्वारेनाना योगिनीनां नामान्यासां तु तन्त्रके ।। १५-७५ ।।\n\nज्ञेयानि नरशार्दूलैर्यत् प्रोक्तं चास्य गोचरे ।\n\nउर्वश्यां विधिवत् स्नात्वा स्पृष्ट्वा पाण्डुशिलास्तथा ।। १५-७६ ।।\n\nनीलकूटं समारुह्य पुनर्योनौ न जायते ।\n\nतत्र देवीं पूजयित्वा सर्वसिद्धिश्वरो भवेत् ।। १५-७७ ।।\n\nपुरन्दरपुरीयाते वाराङ्गनाकुलाधिके ।\n\nसुधासंकीर्णतोऽमोघे पापं हर मनोहरे ।। १५-७८ ।।\n\n(प्. १७८) अमृतेनामृतं चाद्य देहि देवि ममोर्वशि ।\n\nपुरन्दरप्रिये देवि वाराङ्गनाकुलाधिके ।। १५-७९ ।।\n\nलौहित्यहदसंकीर्णे पापं हर ममोर्वशि ।\n\nइत्येभिः स्तुतिमन्त्रैश्च स्नात्वा पुण्योर्वशीवने ।। १५-८० ।।\n\nसर्वपापविनिर्मुक्तो विष्णुलोके विराजते ।\n\nउर्वशी द्विभुजा प्रोक्ता स्वर्णकङ्कणधारिणी ।। १५-८१ ।।\n\nशुक्लवस्त्रा गौरवर्ण पीनोन्नतपयोधरा ।\n\nसर्वाङ्गसुन्दरी शुद्धा सर्वाभरणभूषिता ।। १५-८२ ।।\n\nउमामिन्द्रस्तु गदितं मन्त्रमस्याः प्रकीर्तितम् ।\n\nगणेशः पूर्वदेशस्थः कामाख्यापर्वतस्य च ।। १५-८३ ।।\n\nतत्रैव चाग्निवेतालः स्थितः द्वारि मनोहरः ।\n\nतयोः रूपं च मन्त्रं च यथोक्तं च महेश्वरि ।। १५-८४ ।।\n\nतदहं प्रतिवक्ष्यामि शृणुष्वैकमनाः प्रिये ।\n\nप्रणवं परमेशानि हृदयं तदनन्तरम् ।। १५-८५ ।।\n\nहस्तिमुखायेति तदा निजबीजादिसंयुतः ।\n\nमन्त्रं सि(द्धि?द्ध)गणेशस्य द्वारस्थस्य प्रकीर्तितम् ।। १५-८६ ।।\n\nरूपं तस्य प्रवक्ष्यामि गजवक्त्रं त्रिलोचनम् ।\n\nलम्बोदरं चतुर्बाहुं व्यालयज्ञोपवीतिनम् ।। १५-८७ ।।\n\nशूर्पकर्णं बृहत्तुण्डमेकदन्तं पृथूदरम् ।\n\nदक्षिणे करिदन्तं च उत्पलं च तथा परे ।। १५-८८ ।।\n\nलड्डुकं परशुं चैव वामतः परिकीर्तयेत् ।\n\nबृहद्वक्षस्त्रिनयनं पीनस्कन्धाङ्घ्रिपाणिनम् ।। १५-८९ ।।\n\nयुक्तं बहिर्कुरङ्गीभ्यां मध्यस्थमूषकान्वितम् ।\n\nमन्त्रस्तु यादृशः प्रोक्तः पञ्चवक्त्रस्य पूजने ।। १५-९० ।।\n\n(प्. १७९) स एव मन्त्रो ग्राह्यस्तु तादृग्विधिनिषेवणम् ।\n\nद्विभुजो पीनवदनो रक्तनेत्रो भयङ्करः ।। १५-९१ ।।\n\nछुरिका दक्षिणे पाणौ वामे रुधिरपात्रकम् ।\n\nदंष्ट्राकरालवदनः कृशो धमनिसन्ततः ।। १५-९२ ।।\n\nजटां दीर्घां मूर्ध्नि बिभ्रद् घोररावयुतः परः ।\n\nयः पूजयेत् तस्य पुनर्भूतादिभ्यो भयं नहि ।। १५-९३ ।।\n\nअथ वक्ष्ये महेशानि योगिनीतत्त्वमुत्तमम् ।\n\nशैलपुत्रीप्रमुख्यानां मन्त्राण्यष्टाक्षराणि च ।। १५-९४ ।।\n\nवैष्ण्वईतन्त्रमन्त्राणि पूर्वप्रोक्तानि तानि च ।\n\nशैलपुत्र्यास्तथा चाङ्गं मन्त्रं प्राक्प्रतिपादितम् ।। १५-९५ ।।\n\nरूपसदृशवर्णानां योगिनीनां विशेषतः ।\n\nप्रत्यक्षरेण बीजेन दुर्गातन्त्रोक्तवर्त्मना ।। १५-९६ ।।\n\nनैजबीजेनैव पूज्या योगिन्यश्च महेश्वरि ।\n\nकात्यायनीपादयुग्मं दुर्गातन्त्रेण पूजयेत् ।। १५-९७ ।।\n\nतदेव पूजनं रूपं तत् पूर्वं प्रतिपादितम् ।\n\nप्रणवं पूर्वमुद्धृत्य छान्तवर्णं समादिशेत् ।। १५-९८ ।।\n\nवामगण्डेन संयुक्तं चन्द्रबिन्दुविभूषितम् ।\n\nहंसशेषविसर्गान्तं मन्त्रं सर्वप्रियं शिवे ।। १५-९९ ।।\n\nकालरात्रिं पूजयित्वा सर्वैश्वर्ययुतो भवेत् ।\n\nअनेनैव विधानेन पूजयेद् भुवनेश्वरीम् ।। १५-१०० ।।\n\nमहाशक्तिं समुद्धृत्य वाग्भवं तदनन्तरम् ।\n\nपुनयोनिं समासाद्य बीजत्रयमुदाहृतम् ।। १५-१०१ ।।\n\nअनेन मन्त्रराजेन पूजयेद् भुवनेश्वरीम् ।\n\nएताः सर्वास्तु योगिन्यः कामाख्यावत् फलप्रदाः ।। १५-१०२ ।।\n\n(प्. १८०) विशेषो यत्र नैवोक्तो रूपे तन्त्रे च पूजने ।\n\nनीलातन्त्रोक्तरूपेण तत्र पूजां समाचरेत् ।। १५-१०३ ।।\n\nप्रत्येकं योगिनीं यस्तु पूजयेत् सुरवन्दिते ।\n\nस सर्वयज्ञस्य फलं लभते नात्र संशयः ।। १५-१०४ ।।\n\nनीलशैलस्य रूपस्य स्वरूपं प्रतिपादितम् ।\n\nनाभिमण्डलपूर्वस्यां भस्मकूटस्य दक्षिणम् ।। १५-१०५ ।।\n\nपूर्वस्यां कपटो नाम पर्वतो यः स्वरूपधृक् ।\n\nतत्र याम्या शिला कृष्णा नीलाञ्जनसमप्रभा ।। १५-१०६ ।।\n\nअधित्यकायां राजेन्द्रं व्यासपञ्चसुरान्तकम् ।\n\nपूजयेत् तत्र शमनं पा(शौ?शं)दण्डं सदैव यः ।। १५-१०७ ।।\n\nधत्ते तु पाणिना नित्यं प्राणिदण्डस्य साधनम् ।\n\nकृष्णवर्णं तु द्विभुजं किरीटमुकुटोज्ज्वलम् ।। १५-१०८ ।।\n\nदधतं चासिपत्रं च वामपाणौ सदैव हि ।\n\nकृष्णवर्णं स्थूलपादं बहिर्निःसृतदन्तकम् ।। १५-१०९ ।।\n\nभयाभयप्रदं नित्यं नृणां महिषवाहनम् ।\n\nपूजयेत् परया भक्त्या यमबीजेन सुन्दरि ।। १५-११० ।।\n\nउपान्त्यवर्गस्यान्ते यो वर्णो बिन्द्विन्दुसंयुतः ।\n\nयमबीजमिति ख्यातं यमस्य प्रीतिकारकम् ।। १५-१११ ।।\n\nअनेनैव तु मन्त्रेण यमं हि पूज(येत्?यन्)शिवे ।\n\nकपटाख्याचलवरे नापमृत्युं समाप्नुयात् ।। १५-११२ ।।\n\nपूर्वस्यां कपटाख्यस्य शैलोऽर्चिष इति स्मृतः ।\n\nयः पूर्वभाग्यैः प्राप्तो भृङ्गेश्याग्नेययामवस्थितः ।। १५-११३ ।।\n\nअस्मिन् वसन्ति सततं ग्रहाश्चैव यथेच्छया ।\n\nएतांश्च पूजयेद् यस्तु स नाप्नोत्यापदं क्वचित् ।। १५-११४ ।।\n\n(प्. १८१) अथ वक्ष्ये महेशानि सूर्यस्यापि च मन्त्रकम् ।\n\nरूपं मन्त्रं च तन्त्रं च सूर्यस्यापि च संशृणु ।। १५-११५ ।।\n\nसप्तानामितरेषां तु मन्त्ररूपं शृणुष्व मे ।\n\nरक्ताम्भोजधरः शूली शक्तिमांश्च गदाधरः ।। १५-११६ ।।\n\nचतुर्भुजो भानुरयं वरदो मेऽस्तु मऽऽगलः ।\n\nप्रणवं पूर्वमुद्धृत्य हान्तवर्णं ततो न्यसेत् ।। १५-११७ ।।\n\nचन्द्रेण पुटितं बीजं द्वितीयं बीजमुत्तमम् ।\n\nतृतीयं शृणु चार्वङ्गि वह्निबीजं महात्मकम् ।। १५-११८ ।।\n\nअनेन मन्त्रराजेन सूर्यस्य पूजनं भवेत् ।\n\nइदानीं कथयिष्यामि कज्जलाचलमुत्तमम् ।। १५-११९ ।।\n\nयत्र गौरी महादुर्गा शिवेन सहिता सती ।\n\nसर्वे विद्याधराद्यास्तु सन्त्यत्र देवयोनयः ।। १५-१२० ।।\n\nतं पर्वतं दिव्यरूपं समीक्ष्य च जपेद् दश ।\n\nसहस्रान्त्रं मनुं प्रोक्तं सर्वसर्वस्वगोचरे ।। १५-१२१ ।।\n\nथान्तबीजं समुद्धृत्य वामगण्डविभूषितम् ।\n\nअर्धचन्द्रेण पुटितं बीजमाद्यं प्रियङ्करम् ।। १५-१२२ ।।\n\nमहाशक्तिं वरारोहे द्वितीयं बीजमुद्धृतम् ।\n\nवह्निजायाअवधि मन्त्रं दुर्गाया बीजमुत्तमम् ।। १५-१२३ ।।\n\nतेन बीजेन देवेशि कालिकां पूजयेत् शिवे ।\n\nसहस्रस्य प्रमाणेन जपं कुर्यात् शुचिस्मिते ।। १५-१२४ ।।\n\nतत्र जप्ते महेशानि मोक्षमाप्नोति साधकः ।\n\nएकस्मिंश्च महेशानि पुरश्चरणके कृते ।। १५-१२५ ।।\n\nपुरश्चरणलक्षाणां फलं तत्र भविष्यति ।\n\nतस्य पूर्वे महेशानि शुभपर्वतके शुभे ।। १५-१२६ ।।\n\n(प्. १८२) शच्या सार्धं पुरा रेमे यत्र शक्रः सुरेश्वरः ।\n\nतत्पूर्वं सा महादेवि नदी कपिलसंज्ञिता ।। १५-१२७ ।।\n\nतस्यां स्नात्वा जलं पीत्वा देवीलोके महीयते ।\n\nकालिकानिलयात् पूर्वदक्षिणस्यां तथा दिशि ।। १५-१२८ ।।\n\nविद्यते महदावृत्तं पवित्रं भूबिलं महत् ।\n\nपञ्चविंशतिमानेन योजनानां गणेश्वरि ।। १५-१२९ ।।\n\nतस्मादायाति स्म नदी सर्वदेवनमस्कृता ।\n\nको ब्रह्मा कीर्तितो देवैर्यस्मात् तस्य पिला स्मृता ।। १५-१३० ।।\n\nगङ्गेव फलदा यस्मात् तस्मात् कपिलसंज्ञिता ।\n\nस्नात्वा कपिलगङ्गायां पूर्वमन्यतरासु च ।। १५-१३१ ।।\n\nनरः स्वर्गमवाप्यादौ देवीलोकं ततो व्रजेत् ।\n\nअभीष्टदा नदीपूर्वभागे दमनिकाह्वया ।। १५-१३२ ।।\n\nनदी महाहृष्टतोया पापानां शमनी तथा ।\n\nततो ब्रह्माह्वया चाभूद् अपरा सरिदुत्तमा ।। १५-१३३ ।।\n\nतस्या नद्याः पूर्वभागे गङ्गावत् फलदायिनी ।\n\nमाघमासं तु सकलं नद्यां स्नात्वा महेश्वरि ।। १५-१३४ ।।\n\nतथा दमनिकायां तु परं निर्वाणमाप्नुयात् ।\n\nइति श्रीबृहन्नीलतन्त्रे भैरवभैरवीसंवादे \n\n(साधनस्थानान्तरनिरूपणं) पञ्चदशः पटलः ।। १५ ।।\n\nअथ\n\nषोडशः पटलः ।\n\nश्रीभैरव उवाच ।\n\nअथ वक्ष्ये महेशानि सारस्वतपदप्रदम् ।\n\nआचारं परमेशानि शृणुष्वैकमना यतः ।। १६-१ ।।\n\nयान्यवश्यं महेशानि कर्तव्यानीति निश्चितम् ।\n\nसाधवः क्षीणदोषाश्च स्वच्छन्दाः साधुवादकाः ।। १६-२ ।।\n\nतेषामाचरणं यत् तु सदाचारः स उच्यते ।\n\nसमुद्दिष्टसदाचारान् गृह्णीयात् तद्गृहान्तवत् ।। १६-३ ।।\n\nकुर्याद् विधिनिषेधाभ्यां निषेधादिविधिं तथा ।\n\nषट्कर्मसु नियु~जीत राजा विप्रान् समन्ततः ।। १६-४ ।।\n\nतथैव क्षत्रियादीनि स्वे स्वे कर्मणि योजयेत् ।\n\nयः स्वधर्मं परित्यज्य परधर्मं समाचरेत् ।। १६-५ ।।\n\nस दण्ड्यः परमेशानि शतं दण्डेन दण्डयेत् ।\n\nसांवत्सरेषु कृत्येषु विशिष्यैतान् समाचरेत् ।। १६-६ ।।\n\nअवश्यं पार्थिवः कुर्यात् तान् विशेषान् महेश्वरि ।\n\nशरत्काले महाष्टम्यां दुर्गायाः परिपूजनम् ।। १६-७ ।।\n\nनीराजनं दशम्यां तु कुर्याद् वै बलवृद्धये ।\n\nपौषे मास्यसिते पक्षे तृतीया या महेश्वरि ।। १६-८ ।।\n\nपुष्येण युक्ता देवेशि तत्र देवीं प्रपूज्य च ।\n\nसर्वान् कामानवाप्नोति सर्वं भवति निश्चितम् ।। १६-९ ।।\n\n(प्. १८४) ज्यैष्ठे दशहरायां तु कालिकाया महेश्वरि ।\n\nतथा नीलसरस्वत्याः पूजनं विधिवच्चरेत् ।। १६-१० ।।\n\nअवश्यं राजभिः कार्यमन्यथा नश्यति ध्रुवम् ।\n\nएभिः कृत्यैर्बलं राज्यं कोषश्चापि विवर्धते ।। १६-११ ।।\n\nअकृते च महादेवि दुर्भिक्षं मरकं भवेत् ।\n\nजायन्ते चेतयः सर्वा विशिष्यैतान् समाचरेत् ।। १६-१२ ।।\n\nशरत्काले महाष्टम्यां नीलायाः पूजने विधिः ।\n\nपुरा प्रोक्तस्तु विधिना तेन कार्यं तु पूजनम् ।। १६-१३ ।।\n\nविधिं नीराजनस्य त्वं शृणु हे नगनन्दिनि ।\n\nकृतेन येन चास्माकं गजानामपि वर्धनम् ।। १६-१४ ।।\n\nआश्विने शुक्लपक्षस्य तृतीयां स्नाति योगिनी ।\n\nऐशान्यां ससुरा सैव गृह्णीयात् स्नानमुत्तमम् ।। १६-१५ ।।\n\nनीराजनं ततः कुर्यात् संप्राप्ते देवसेऽष्टमे ।\n\nनीराजनस्य कालस्तु पूर्वमुक्तो मया तव ।। १६-१६ ।।\n\nविधानमात्रं देवेशि शृणुष्वैकमनाः प्रिये ।\n\nएकं हयं महासत्त्वं सुमनोहरमेव वा ।। १६-१७ ।।\n\nपूजयेत् सप्त दिवसान् गन्धपुष्पांशुकादिभिः ।\n\nतृतीयादौ पूजयित्वा नयेत् तं यज्ञमण्डलम् ।। १६-१८ ।।\n\nचेष्टा निरूपयंस्तस्य जानीयात् तु शुभाशुभम् ।\n\nपरराष्ट्राभिमर्दः स्याद् अश्वो यदि पलायते ।। १६-१९ ।।\n\nम्रियते राजपुत्रस्तु यदि लेडानि मुञ्चति ।\n\nनीयमानो न गच्छेच्चेद् महिषीमरणं तथा ।। १६-२० ।।\n\nतथैव मुखनासाक्षिशब्दं कुर्याद् हयो यदि ।\n\nयत्काष्ठाभिमुखं कुर्यात् तत्काष्ठायां जयेद् रिपून् ।। १६-२१ ।।\n\n(प्. १८५) इति ते कथितं देवि राजत्वस्य प्रदायकम् ।\n\nप्रयोगं मम सर्वस्वं जानीहि नगनन्दिनि ।। १६-२२ ।।\n\nअन्यं शृणु वरारोहे येन सिद्ध्यति साधकः ।\n\nज्यैष्ठे मासि सिते पक्षे ज्येष्ठायुक्ता च सुन्दरि ।। १६-२३ ।।\n\nपौर्णमासी महेशानि तस्यां स्नानं महाफलम् ।\n\nचन्दनागुरुकक्कोलैर्दूर्वया श्वेतसर्षपैः ।। १६-२४ ।।\n\nआमलक्या महेशानि हरिद्राचूर्णकेन च ।\n\nतिलतैलैर्विष्णुतैलैरन्यैश्च गन्धसंयुतैः ।। १६-२५ ।।\n\nनारायणेन तैलेन स्नपयेत् परमेश्वरीम् ।\n\nनारिकेलोदकेनैव स्नपयेद् यदि कालिकाम् ।। १६-२६ ।।\n\nलक्षवर्षसहस्रैश्च देवीलोके महीयते ।\n\nदध्ना च परमेशानि स्नपयित्वा सुरेश्वरीम् ।। १६-२७ ।।\n\nकल्पकोटिशतेनापि सायुज्याच्च न हीयते ।\n\nदुग्धेन स्नपयेद् देवीं महाकालीं महोज्ज्वलाम् ।। १६-२८ ।।\n\nतस्य लक्ष्मीर्विशेषेण स्थिरा स्याद् नात्र संशयः ।\n\nघृतेन स्नपयेद् देवीं सर्वकामार्थसिद्धये ।। १६-२९ ।।\n\nतथा शर्करया देवि फलमाप्नोति साधकः ।\n\nमधुना स्नपयित्वा तु सर्वकामवरेश्वरीम् ।। १६-३० ।।\n\nकालिकां परमेशानि तथा चैव सरस्वतीम् ।\n\nसर्वदुःखविनिर्मुक्तः स्वर्गे लोके महीयते ।। १६-३१ ।।\n\nसुगन्धिपुष्पतोयेन स्नपयेत् परमेश्वरीम् ।\n\nतस्य पुण्यफलं देवि शृणुष्वैकमनाः प्रिये ।। १६-३२ ।।\n\nकल्पकोटिसहस्रैस्तु देवीसायुज्यमाप्नुयात् ।\n\nभुङ्क्ते च विविधान् भोगान् यावदाभूतसंप्लवम् ।। १६-३३ ।।\n\n(प्. १८६) सचन्दनजलेनैव स्नपयित्वा सुरेश्वरीम् ।\n\nयमलोकं परित्यज्य कैलासे वसतिर्भवेत् ।। १६-३४ ।।\n\nवैशाखे मासि देवेशि स्नपयेत् शीतलैर्जलैः ।\n\nनारिकेलोदकं दिव्यं तस्यै दद्याद् मनोहरम् ।। १६-३५ ।।\n\nप्रातः संपूजयेद् देवीं सायाह्ने संप्रकाशयेत् ।\n\nज्यैष्ठे मासि सुरश्रेष्ठे मल्लिकां मालतीं तथा ।। १६-३६ ।।\n\nदापयेत् परमेशानि दध्ना च स्नानमाचरेत् ।\n\nतथा कर्पूरसंमिश्रैस्तोयैश्च स्नपयेत् शिवाम् ।। १६-३७ ।।\n\nएवं क्रमेण देवेशीं स्नपयित्वा सुखं भवेत् ।\n\nशुचौ मासि महादेव्यै शर्करासहितं दधि ।। १६-३८ ।।\n\nदद्याच्च परमेशानि स्नपयेत् श्वेतसर्षपैः ।\n\nशर्करासहिता/ल्लाजान् महादेव्यै प्रदापयेत् ।। १६-३९ ।।\n\nएवं क्रमेण देवेशि पुरश्चर्याफलं लभेत् ।\n\nश्रावणे परमेशानि घृतेन स्नपयेत् शिवाम् ।। १६-४० ।।\n\nतथा मसूरचूर्णेन स्नपयित्वा महेश्वरीम् ।\n\nभुक्त्वा च विविधान् भोगान् दुर्गालोके महीयते ।। १६-४१ ।।\n\nपिष्टकैः सगुडैर्देवि तोषयेत् परमेश्वरीम् ।\n\nनभस्ये परमेशानि स्नपयेत् सुरसुन्दरीम् ।। १६-४२ ।।\n\nहरिद्रामलकेनैव मथनेनैव सुन्दरि ।\n\nक्षीरं दद्याद् महादेव्यै शर्करासहितं प्रिये ।। १६-४३ ।।\n\nछागमांसं पलान्नं च सूक्ष्मान्नसहितेन च ।\n\nदद्याच्च पिष्टकं मौद्गं क्षीराज्यपरिभूषितम् ।। १६-४४ ।।\n\nएवं क्रमेण यो दद्याद् देवीलोकमवाप्नुयात् ।\n\nइषे मासि प्रवृत्ते तु महादेवीं सरस्वतीम् ।। १६-४५ ।।\n\n(प्. १८७) स्नपयेत् च कषायेण कल्पामृतरसेन च ।\n\nनारायणेन तैलेन विष्णुतैलेन वा पुनः ।। १६-४६ ।।\n\nअन्येन गन्धतैलेन स्नपयेद् भवमोहिनीम् ।\n\nदद्याच्च परमं हृद्यं सन्देशं रसनासुखम् ।। १६-४७ ।।\n\nलड्डुकं परमं तस्यै दापयेत् सुरनायिके ।\n\nनानाविधैश्च बलिभिः पूजयेत् शांकरीं शिवाम् ।। १६-४८ ।।\n\nएवं पूजां नरः कृत्वा वसेत् कल्पायुतं दिवि ।\n\nकार्तिके मासि देवेशि स्नपयेदुष्णदुग्धकैः ।। १६-४९ ।।\n\nयक्षकर्दमकैर्वापि स्नपयेत् कार्तिके शिवे ।\n\nभ्रष्टद्रव्यं महादेवि गोधूमादिविकारजम् ।। १६-५० ।।\n\nक्षीरेण सहितं दद्याद् महादेव्यै प्रियङ्करम् ।\n\nनारिकेलं तथा रम्भां गुवाकमिक्षुदण्डकम् ।। १६-५१ ।।\n\nजम्भीरं नागरङ्गं च दद्याद् देव्यै सुशोभनम् ।\n\nकदुष्णं परमान्नं च पिष्टकेन च संयुतम् ।। १६-५२ ।।\n\nभ्रष्टमत्स्यादिकं तस्यै दापयेद् यत्नतः शिवे ।\n\nएवं कृत्वा नरः सद्यो जीवन्मुक्तो भविष्यति ।। १६-५३ ।।\n\nन तस्य पापपुण्यादि जायते नात्र संशयः ।\n\nमार्गशीर्षे महादेवि मासश्रेष्ठे च सुन्दरीम् ।। १६-५४ ।।\n\nस्नपयेद् उष्णतोयैश्च वस्त्रपूतैः सुगन्धिभिः ।\n\nकुङ्कुमादिभिरायुक्तैः पुष्पमाल्यमनोहरैः ।। १६-५५ ।।\n\nहरिद्रासहितैश्चारग्वधबीजैः सशर्करैः ।\n\nस्नपयेत् परमेशानीं घृताक्तं चान्नमुत्तमम् ।। १६-५६ ।।\n\nव्यञ्जनं च घृताक्तं च सगुडं शुक्तिकायुतम् ।\n\nवार्ताकीभ्रष्टद्रव्येण तोषयेत् परमेश्वरीम् ।। १६-५७ ।।\n\n(प्. १८८) मूलकं परमं तस्यै दापयेद् यत्नतः शिवे ।\n\nनैवेद्यैर्विविधैर्देवि चणकादिविभूषितैः ।। १६-५८ ।।\n\nकदलीसहितैर्देवि दद्यात् परमसुन्दरि ।\n\nसूक्ष्मवस्त्रं महादेव्यै ख(टं?ट्वां)दद्यात् सुशोभनाम् ।। १६-५९ ।।\n\nशययायुक्तां महेशानि दापयेत् सुरवन्दिते ।\n\nएवं क्रमेण यो देवि मार्गे मासि प्रदापयेत् ।। १६-६० ।।\n\nतस्य पुण्यफलं देवि शृणु हे नगनन्दिनि ।\n\nइह लोके सुखं भुक्त्वा महाराजत्वमाप्नुयात् ।। १६-६१ ।।\n\nइति ते कथितं देवि सर्वसिद्धिप्रदायकम् ।\n\nपौषे मासि महादेवीं स्नपयेदुक्तया दिशा ।। १६-६२ ।।\n\nपूपयावकद्रव्यादि दापयेत् सुरमोहिनि ।\n\nदिवा रात्रौ महादेव्यै दापयेद् भक्तमुत्तमम् ।। १६-६३ ।।\n\nसघृतं परमं हृद्यं ताम्बूलादियुतं प्रिये ।\n\nनैवेद्यं परमं दद्यात् सयत्नैः साधकोत्तमैः ।। १६-६४ ।।\n\nमाघे मासि महादेवि स्नपयेद् घृतपायसैः ।\n\nगन्धयुक्तैर्जलैश्चापि स्नपयित्वा परां शिवाम् ।। १६-६५ ।।\n\nदेवीसायुज्यमेवात्र प्राप्नुयाद् नात्र संशयः ।\n\nचर्व्यं चोष्यं तथा लेह्यं पेयं दद्याद् मनोरमम् ।। १६-६६ ।।\n\nअन्नं पिष्टादिकं दद्याद् महादेव्यै प्रियङ्करम् ।\n\nएवं क्रमेण देवेशीं तोषयेद् बहुयत्नतः ।। १६-६७ ।।\n\nइह लोके सुखं भुक्त्वा परत्र मोक्षमाप्नुयात् ।\n\nफाल्गुने मासि देवेशि स्नपयेत् परमेश्वरीम् ।। १६-६८ ।।\n\nघृतेन पयसा वापि स्नपयेत् परमेश्वरीम् ।\n\nनैवेद्यं परमं दिव्यं सुस्वादु सुमनोहरम् ।। १६-६९ ।।\n\n(प्. १८९) नानाद्रव्ययुतं भद्रे सर्वद्रव्यं सुशोभनम् ।\n\nदद्याद् देव्यै महेशानि सुखमाप्नोति साधकः ।। १६-७० ।।\n\nचैत्रे मासि महेशानि दद्याच्च घृतपायसम् ।\n\nदधि क्षीरं मधु द्रव्यं पायसं शर्करां तथा ।। १६-७१ ।।\n\nदद्याद् देव्यै महेशानि परं द्रव्यं सुशोभनम् ।\n\nएवं क्रमेण देवेशि पूजयेद् यस्तु साधकः ।। १६-७२ ।।\n\nस मोक्षभाग् भवत्येव सत्यं सत्यं महेश्वरि ।\n\nइति ते कथितं दिव्यं सर्वपापप्रमोचनम् ।। १६-७३ ।।\n\nप्रयोगं यः करोत्येवं स सुखी नात्र संशयः ।\n\nइति श्रीबृहन्नीलतन्त्रे भैरवभैरवीसंवादे (प्रयोगान्तर - \n\nद्वादशमासविधिनिरूपणं) षोडशः पटलः ।। १६ ।।\n\nअथ\n\nसप्तदशः पटलः ।\n\nअथ वक्ष्ये महेशानि सार्वज्ञकारणं परम् ।\n\nरात्रौ देवि वरारोहे प्रथमे प्रहरे गते ।। १७-१ ।।\n\nमध्यरात्रौ विशेषेण सहस्रं यदि साधकः ।\n\nप्रजपेत् परया भक्त्या मन्त्रमेनं समाहितः ।। १७-२ ।।\n\nयोनिं पूर्वं पुनर्योनिं बीजयुग्मात्मकं मनुम् ।\n\nप्रजपेद् मध्यरात्रौ च मन्त्रपूतं जलं क्षिपेत् ।। १७-३ ।।\n\n(प्. १९०) षण्मासाभ्यन्तरे देवि सर्वज्ञत्वं समाप्नुयात् ।\n\nइति सत्यं महादेवि संशयो नास्ति कश्चन ।। १७-४ ।।\n\nचन्द्रसूर्यौ यदि वृथा तदा निष्फलभाग् भवेत् ।\n\nरहस्यं शृणु चार्वङ्गि महाकाल्याः प्रियङ्करम् ।। १७-५ ।।\n\nयेन सिद्ध्यति देवेशि साधको वीतमत्सरः ।\n\nकार्तिके मासि देवेशि अमावास्या च या तिथिः ।। १७-६ ।।\n\nतस्यां रात्रौ विशेषेण पूजयेत् कालिकां पराम् ।\n\nप्रथमे प्रहरे देव्यः स्नानाय परमेश्वरीम् । ७ ।।\n\nसमाराध्य महेशानि संकल्पस्तदनन्तरम् ।\n\nतत् समीपे (मण्डपे तु) पद्मं निर्माय सुन्दरि ।। १७-८ ।।\n\nअथवा सर्वतोभद्रं निर्माय मण्डलं शुभम् ।\n\nभद्रासने महादेवीं संस्थाप्य पर्मेश्वरि ।। १७-९ ।।\n\nस्नपयेद् दर्पणे शुभ्रे हरिद्राम्लकेन च ।\n\nतैलेन परमेशानि गन्धयुक्तेन सुन्दरि ।। १७-१० ।।\n\nशीतलैः सुजलैर्देवीं कालिकां स्नपयेद् मुदा ।\n\nएवमुक्तप्रकारैश्च नीलावत् पूजयेत् सुधीः ।। १७-११ ।।\n\nध्यानं शृणु वरारोहे सारस्वतप्रदायकम् ।\n\nयेन ध्यानेन देवेशि साधयेत् सिद्धिमुत्तमाम् ।। १७-१२ ।।\n\nमेघवर्णां स्मितमुखीं मुक्तकेशीं दिगम्बराम् ।\n\nअट्टाट्टहासवदनां स्मेरा(रुण?नन)सरोरुहाम् ।। १७-१३ ।।\n\nत्रिनेत्रां वरदां नित्यां महादेवोपरि स्थिताम् ।\n\nकर्णालम्बितबालाढ्यां मुण्डमालाविभूषिताम् ।। १७-१४ ।।\n\nवामोर्ध्वे कर्त्रिकां दिव्यां तद(र्धे?धो) मुण्डधारिणीम् ।\n\nअभयं वरदं हस्ते बिभ्रतीं दक्षिणेन च ।। १७-१५ ।।\n\n(प्. १९१) त्रैलोक्यमोहिनीं देवीं मालां दिव्यां सुबिभ्रतीम् ।\n\nएवं ध्यायेद् महाकालीं प्रसन्नवदनां शुभाम् ।। १७-१६ ।।\n\nमण्डपं परमेशानि निर्माय विधिवत् शिवे ।\n\nचतुरस्रं चतुर्द्वारं मुकुटाङ्कितमूर्द्धजाम् ।। १७-१७ ।।\n\nपरमे मण्डपे देवि पूजयेत् परमेश्वरीम् ।\n\nविविधैः पूजयेद् द्रव्यैः पुष्पधूपासनादिभिः ।। १७-१८ ।।\n\nनैवेद्यं परमं दद्याद् नानाद्रव्योपशोभितम् ।\n\nपक्वान्नं परमं दिव्यं नानारससमन्वितम् ।। १७-१९ ।।\n\nसन्देशं परमं कृत्यं(हृद्यं) सुस्वादु सुमनोहरम् ।\n\nअपर्याप्तं महेशानि नाभिमात्रप्रमाणतः ।। १७-२० ।।\n\nप्रहरे प्रहरे पूजां जपं चैव समाचरेत् ।\n\nननाविधैश्च बलिभिः पूजयेत् कालिकां शिवाम् ।। १७-२१ ।।\n\nहोमयेत् परमेशानि पायसाज्येन सुन्दरीम् ।\n\nबिल्वपत्रैर्महेशानि होमयेच्च महेश्वरीम् ।। १७-२२ ।।\n\nस्तवं पठेद् महेशानि (भ?भु)क्तिमुक्तिप्रदायकम् ।\n\nततो विसर्जयेद् धीमान् महदेवीं मनोहराम् ।। १७-२३ ।।\n\nइति ते कथितं दिव्यं कालिकायाः प्रपूजनम् ।\n\nयः करोति महादेवि स मोक्षं प्राप्नुयाद् ध्रुवम् ।। १७-२४ ।।\n\nइह लोके सुखं देवि भवेद् नीलाविधौ प्रिये ।\n\nअथ वक्ष्ये महादेवि कुण्डानां निर्णयं तथा ।। १७-२५ ।।\n\nहोमार्थ्ं परमेशानि सरस्वत्याः शिवप्रिये ।\n\nहोमस्यैव विधिं वक्ष्ये कुण्डेन सहितं (विभो?शिवे) ।। १७-२६ ।।\n\nआदौ भूमिं परीक्षेत वास्तुलक्षणतत्परः ।\n\nशल्योद्धारं प्रकुर्वीत चाथवा परमेश्वरि ।। १७-२७ ।।\n\n(प्. १९२) पौरुषेण प्रमाणेन खनेत् सुरगणार्चिते ।\n\nवास्तुपूर्वदिशि महादेवि कुण्डं प्रकल्पयेत् ।। १७-२८ ।।\n\nऐशान्यां वा महेशानि कुण्डं कुर्याद् यथाविधि ।\n\nसप्तहस्तं नव तथा पञ्च पञ्च विभेदतः ।। १७-२९ ।।\n\nचतुरस्रं चतुर्द्वारं निश्छिद्रं तु प्रकल्पयेत् ।\n\nसंस्तरेद् दर्भकेणैव सूत्रेणैव प्रकल्पयेत् ।। १७-३० ।।\n\nएककुण्डमिते नान्यत् पञ्चहस्तगृहं भवेत् ।\n\nचतुरस्रे महेशानि सर्वकर्माणि साधयेत् ।। १७-३१ ।।\n\nप्रमाणं शृणु देवेशि येन सिद्धो भवेद् मनुः ।\n\nकर्तुर्दक्षिणहस्तस्य मध्यमाङ्गुलिपर्वणः ।। १७-३२ ।।\n\nमध्यस्य दीर्घमानेन मानाङ्गुलिनिरूपणम् ।\n\nअष्टभिश्च यवै(र्देवि) एकाङ्गुलमिति स्मृतम् ।। १७-३३ ।।\n\nप्रत्येकसूत्रमास्फाल्य तन्मध्ये साधयेत् सुद्धिः ।\n\nभागत्रयेण तन्मध्ये विधाय चैव पार्वति ।। १७-३४ ।।\n\nदिशोर्मत्स्ययुगं कुर्यात् (तस्यान्या?तन्मत्स्या)दनयोः क्वचित् ।\n\nदक्षिणोत्तरगं सूत्रं यथानालं निपातयेत् ।। १७-३५ ।।\n\nतत् सूत्राग्रेषु संस्थाप्य कोणेषु मकरांल्लिखेत् ।\n\nकोणस्य मकरस्थानि दिक्षु सूत्राणि पातयेत् ।। १७-३६ ।।\n\nएवं कृते चतुष्कोष्ठं चतुरस्रं च जायते ।\n\nएतत् कुण्डं महेशानि चतुरस्रं सुलक्षणम् ।। १७-३७ ।।\n\nकुण्डविस्तारमानं हि तादृशं परमेश्वरि ।\n\nतन्मानं परमेशानि तादृग् रूपा च मेखला ।। १७-३८ ।।\n\nपञ्चत्रिमेखलं कुर्यात् तन्त्रवित् साधकोत्तमः ।\n\nमेखलात्रितयं चैव महाहोमे महेश्वरि ।। १७-३९ ।।\n\n(प्. १९३) वेदाग्निनयनोत्सेधविस्तारा हस्तमात्रके ।\n\nअन्तर्नवाङ्गुलोत्सेधा विस्तृता तु नवाङ्गुला ।। १७-४० ।।\n\nसर्वत्रैवंविधं क्षेत्रं कुण्डानामनुरूपतः ।\n\nएकाङ्गुलं परित्यज्य कुण्डान्तर्मेखला भवेत् ।। १७-४१ ।।\n\nएकहस्ते तु कुण्डे वै ह्यन्यत् कुण्डे विवर्जयेत् ।\n\nअर्द्धाङ्गुलप्रमाणे तु कुण्डं कुर्याच्च मन्त्रवित् ।। १७-४२ ।।\n\nसात्त्विकी मेखला पूर्वा द्वितीया राजसी तथा ।\n\nतृतीया तामसी प्रोक्ता मेखलानां तु निर्णयः ।। १७-४३ ।।\n\nइति ते कथितं दिव्यं मेखलानिर्णयं तथा ।\n\nअथ वक्ष्ये महेशानि योनिनिर्णयमुत्तमम् ।। १७-४४ ।।\n\nप्रथमे योनिं कुण्डे तु [प्रथमे मेखले योनिं ख पाठः ।] \n\nमेखलान्तरपूर्वतः ।\n\nकुर्याद् गजोष्ठवर्णं तु कुण्डवित् सर्वलक्षणम् ।। १७-४५ ।।\n\nयोनिः षडङ्गुला प्रोक्ता चतुरङ्गुलविस्तृता ।\n\nउन्नता द्व्यङ्गुला प्रोक्ता कुण्डे हस्तमिते बुधैः ।। १७-४६ ।।\n\nनाभिं कुण्डोदरे [कुण्डादधः ख पाठः ।] कुर्यात् सुधीरष्टदलाब्जवत् ।\n\nतत् तत् कुण्डानुरूपां वा नाभिं तत्र विचक्षणः ।। १७-४७ ।।\n\nनेत्रवेदाङ्गुलोत्सेधविस्तारा नाभिरत्र वै ।\n\nद्विहस्तादिषु कुण्डेषु योनिं संवर्धयेत् क्रमात् ।। १७-४८ ।।\n\nएकैकाङ्गुलिमानेन तथा नाभिं च वर्धयेत् ।\n\nकुण्डस्थले वहिःस्थानं स्थलं विद्धि महेश्वरि ।। १७-४९ ।।\n\nचतुरस्रस्थलारब्धं नालमध्ये सरन्ध्रकम् ।\n\nस्थूलमूला च सूक्ष्माग्रा उन्नतिः स्याद् मनोहरा ।। १७-५० ।।\n\nवहिःस्थले मेखलायाः स्थानमारभ्य [बहिःस्थमेखलाबाह्यस्थानमा \n\nख पाठः ।] कारयेत् ।\n\nयोनिमध्ये बिलं कुर्यात् तद् बाह्ये ग्राहिसंज्ञकम् ।। १७-५१ ।।\n\n(प्. १९४) योन्यग्रं वर्धयेद् विद्वान् नाभिर्वृत्ताकृतिर्भवेत् ।\n\nहस्तमात्रे सहस्रं तु द्विहस्ते चायुतं स्मृतम् ।। १७-५२ ।।\n\nचतुर्हस्ते लक्षमात्रं षट्करे दशलक्षकम् ।\n\nदशहस्ते महेशानि कोटिहोमं समाचरेत् ।। १७-५३ ।।\n\nदशहस्तात् परं नास्ति तन्त्रेऽस्मिन् परमेश्वरि ।\n\nखाताधिके भवेद् रोगी हीने धेनुधनक्षयः ।। १७-५४ ।।\n\nवक्रकुण्डे तु संतापो बन्धुहा हीनमेखले ।\n\nमेखलारहिते शोकोऽभ्यधिके वित्तसंक्षयः ।। १७-५५ ।।\n\nभार्याविनाशकं कुण्डं योन्याः शून्यं महेश्वरि ।\n\nअपत्यध्वंसनं कुण्डं यदि तत् कण्ठवर्जितम् ।। १७-५६ ।।\n\nउच्चाटः स्फुटिते छिद्रसंकुले वा मृतिर्भवेत् ।\n\nतस्माद् हि परमेशानि ज्ञात्वा कुण्डं प्रसाधयेत् ।। १७-५७ ।।\n\nदेवीप्रीतिकरं कुण्डं सर्वदेवनमस्कृतम् ।\n\nमन्त्रसिद्धिकरं कुण्डं सर्वसारस्वतप्रदम् ।। १७-५८ ।।\n\nअथ वक्ष्ये महेशानि ह्यग्निकार्यं सुशोभनम् ।\n\nयस्मिन् हुत्वा वरारोहे सर्वविद्यामयो भवेत् ।। १७-५९ ।।\n\nमण्डपस्योत्तरे भागे कुण्डान् कृत्वा यथोदितान् ।\n\nनित्यनैमित्तिककाम्यान् संस्कारं तत्र चाचरेत् ।। १७-६० ।।\n\nअष्टादश स्युः संस्काराः कुण्डानां तन्त्रवर्त्मना ।\n\nवीक्षणं मूलमन्त्रेण शरेण प्रोक्षणं चरेत् ।। १७-६१ ।।\n\nतेनैव ताडनं दर्भैर्वर्मणाभ्युक्षणं मतम् ।\n\nअस्त्रेण खननोद्धारौ हृन्मन्त्रेण प्रपूरणम् ।। १७-६२ ।।\n\nसमीकरणमन्त्रेण सेचनं वर्मणा मतम् ।\n\nकुट्टनं हेतिमन्त्रेण वर्ममन्त्रेण मार्जनम् ।। १७-६३ ।।\n\n(प्. १९५) विलेपनं कलारूपकल्पनं तदनन्तरम् ।\n\nत्रिसूत्रीकरणं पश्चाद् हृदयेनार्चनं भवेत् ।। १७-६४ ।।\n\nअस्त्रेण वज्रीकरणं हृन्मन्त्रेण जलैः शुभैः ।\n\nयोनिकुण्डानि देवेशि संस्कुर्यात् साधकोत्तमः ।। १७-३५ ।।\n\nतस्मिन् कुण्डे महेशानि रेखात्रयं समाचरेत् ।\n\nप्रागग्रा उदगग्रा वा तिस्रो रेखा लिखेत् ततः ।। १७-६६ ।।\n\nप्रागग्राणां स्मृता देवा मुकुन्देशपुरन्दराः ।\n\nरेखाणामुदगग्राणां ब्रह्मवैवस्वतेन्दवः ।। १७-६७ ।।\n\nअथवा त्रिकोणवृत्तं चतुरस्रं लिखेत् ततः ।\n\nतत्र वह्नेर्योगपीठमर्चयेत् प्राणवल्लभे ।। १७-६८ ।।\n\nवामा ज्येष्ठा च रौद्री च अम्बिका शक्तयः क्रमात् ।\n\nततो देवि महाभागे ताराकुण्डं प्रपूजयेत् ।। १७-६९ ।।\n\nतन्मध्ये परमेशानीं नीलां वागीश्वरीं यजेत् ।\n\nततश्च श्रोत्रियो वह्निं तद्बीजेनैव चोद्धरेत् ।। १७-७० ।।\n\nहू/फट्कारेण देवेशि क्रव्यादेभ्यस्ततः परम् ।\n\nवह्निजायावधिर्मन्त्रं वह्नेः सं(त्य?ते)जनं जपेत् ।। १७-७१ ।।\n\nतमग्निं शोधयेत् तत्र धेनुमुद्रावगुण्ठनम् ।\n\nवारुणेनैव मन्त्रेण अमृतीकरणं मतम् ।। १७-७२ ।।\n\nकराभ्यां च समुद्धृत्य भ्रामयेद् उपरि त्रिधा ।\n\nशिवस्य बीजबुद्ध्या तु तद्योनौ परमेश्वरि ।। १७-७३ ।।\n\nह्रींबीजमादौ संजप्य वह्निमूर्तिं च ङेयुताम् ।\n\nइत्यभ्यर्च्य महादेवि इडयाकृष्य सुन्दरि ।। १७-७४ ।।\n\nततः कुम्भकयोगेन कूर्चबीजं समुच्चरन् ।\n\nवह्नेश्चैतन्यापादान्ते ङेयुते परमेश्वरि ।। १७-७५ ।।\n\n(प्. १९६) ततस्तु ज्वालयेद् वह्निं चिन्मन्त्रेण महेश्वरि ।\n\nचिन्मन्त्रं परमेशानि शृणुष्वैकमनाः प्रिये ।। १७-७६ ।।\n\nचित् पिङ्गल हन हन दह दह पच पच सर्वज्ञाज्ञापय स्वाहा ।\n\nवह्न्यङ्गे परमेशानि न्यासं कुर्याद् वरानने ।\n\nसहस्रार्चिषे हृदयाय नमोऽन्तं न्यासमुत्तमम् ।। १७-७७ ।।\n\nस्वस्तिपूर्णाय शिरसे स्वाहान्तोऽयं मनुः स्मृतः ।\n\nउत्तिष्ठ पुरुषायेति शिखायै वषडित्यपि ।। १७-७८ ।।\n\nधूमव्यापिने कवचाय हुमित्येव सुन्दरि ।\n\nसप्तजिह्वाय नेत्रत्रयाय वौषडिति प्रिये ।। १७-७९ ।।\n\nधनुर्धराय अस्त्राय फडित्यङ्गानि संन्यसेत् ।\n\nआवाहनस्य मन्त्रं वै शृणु हे नगनन्दिनि ।। १७-८० ।।\n\nप्रणवं पूर्वमुद्धृत्य वैश्वानर ततः परम् ।\n\nजातवेद लोहिताक्ष इहावह ततः परम् ।। १७-८२ ।।\n\nसर्वकर्माणि साधय वह्निजायावधिर्मनुः ।\n\nइत्यनेन च संपूज्य ध्यायेद् वह्निं समाहितः ।। १७-८३ ।।\n\nध्यानं शृणु महेशानि ध्यानात् सार्वज्ञकारकम् ।\n\nबन्धूकपुष्पसंकाशं सुतप्तकनकप्रभम् ।। १७-८४ ।।\n\nपद्महस्तं महाबाहुं वदनद्वयशोभितम् ।\n\nसप्तच्छन्दोमयकरं वसतित्र(य)विग्रहम् ।। १७-८५ ।।\n\nत्रिधा ज्ञात्वा त्रिपादार्थं हव्यकव्यविवाहनम् ।\n\nब्रह्माध्वर्यूद्गातृहोतृ - चतुःशृङ्गविराजितम् ।। १७-८६ ।।\n\nपञ्चरात्रं पाशुपतं देवानां तु महामतम् ।\n\nबौद्धं वैदिकमित्येतत् षट्पिङ्गलविलोचनम् ।। १७-८७ ।।\n\nवेदार्थचतुरश्रोत्रं स्तोत्रशस्त्रमयध्वनिम् ।\n\nरसातलजटाबद्ध - मणिकोटरभास्करम् ।। १७-८८ ।।\n\n(प्. १९७) हेमालङ्कारसंयुक्तं हेमकुण्डलमण्डितम् ।\n\nरक्ताम्भोरुहमध्यस्थं स्वस्तिकासनसंस्थितम् ।। १७-८९ ।।\n\nपृष्ठदेशसमालम्बि - सौवर्णघृतपात्रकम् ।\n\nवामैस्त्रिभिर्बाहुभिश्च दधानं रक्तवाससम् ।। १७-९० ।।\n\nसदा शब्दायमानं तु एधमानं स्वतेजसा ।\n\nतोमरं तालवृन्तं च सौवर्णघृतपात्रकम् ।। १७-९१ ।।\n\nव्यावृत्तताम्रवदनं सप्तजिह्वासमाकुलम् ।\n\nएवं ध्यायेद् महावह्निं चतुर्वर्गफलप्रदम् ।। १७-९२ ।।\n\nसप्तजिह्वाः प्रपूज्याथ पूर्वादिदिक्षु सुन्दरि ।\n\nब्राह्म्याद्याः पूजयेद् देवि स्वकर्मसिद्धये प्रिये ।। १७-९३ ।।\n\nब्राह्मी माहेश्वरी चैव कौमारी वैष्णवी तथा ।\n\nवाराही च तथेन्द्राणी चामुण्डा चैव सुन्दरि ।। १७-९४ ।।\n\nमहालक्ष्मिर्महेशानि पूजयेत् परमेश्वरि ।\n\nबहिर्देशे पुनर्लक्ष्मीस्तथा चैव सरस्वती ।। १७-९५ ।।\n\nरतिः प्रीतिश्च कीर्तिश्च शान्तिः पुष्टिश्च सुन्दरि ।\n\nतुष्टिश्चैव महेशानि बहिर्देशे प्रपूजयेत् ।। १७-९६ ।।\n\nमेखलासु महेशानि ब्रह्माणं पूजयेत् सुधीः ।\n\nमेखलासु च सर्वासु वेष्टयेद् दर्भसंकुलैः ।। १७-९७ ।।\n\nत्रिपंक्त्याचरितं कुण्डं ततो व्याहृतिभिर्हुनेत् ।\n\nत्रिः प्रताप्य महेशानि स्रुवं च प्रोक्षयेज्जलैः ।। १७-९८ ।।\n\nवामदक्षिणहस्ताभ्यां पुनः प्रताप्य सुन्दरि ।\n\nदक्षिणे परमेशानि स्थापयेच्च स्रुवस्रुचौ ।। १७-९९ ।।\n\nअस्त्रमन्त्रेण देवेशि आज्यपात्रस्य प्रोक्षणम् ।\n\nततः पवित्रं तस्मिन् वै क्षिप्त्वा वह्नौ च निक्षिपेत् ।। १७-१०० ।।\n\n(प्. १९८) स्रुवेण परमेशानि हृदन्तेन महेश्वरि ।\n\nतत् पात्रादाज्यमानीय हुनेद्वह्नौ महेश्वरि ।। १७-१०१ ।।\n\nअग्नये च महेशानि सोमाय च ततः परम् ।\n\nअग्नीषोमपदौ ङेन्तौ वह्निजायावधिः प्रिये ।। १७-१०२ ।।\n\nवामदक्षिणमध्यात् तु गृह्णीयाद् आज्यमुत्तमम् ।\n\nअग्नये स्विष्टकृते स्वाहा हुनेत् सुरगणार्चिते ।। १७-१०३ ।।\n\nमायाबीजं महेशानि हृदन्तेन महेश्वरि ।\n\nगर्भाधानादिकं कर्म कल्पयामि महेश्वरि ।। १७-१०४ ।।\n\nसप्तसप्ताहुतीर्दद्यादन्येषां परमेश्वरि ।\n\nविवाहान्तं कर्मगणं प्रोच्य संस्कारमाचरेत् ।। १७-१०५ ।।\n\nतस्मिन्नग्नौ महेशानि देवीं संपूजयेन्नरः ।\n\nतद्वह्नेरात्मना चैक्यं विभाव्य परिकल्पयेत् ।। १७-१०६ ।।\n\nततश्च मूलमन्त्रेण जुहुयात् षोडशाहुतीः ।\n\nसतिलैश्च त्रिमध्वक्तैः सरक्तैः करवीरकैः ।। १७-१०७ ।।\n\nअष्टोत्तरसहस्रं वा अष्टोत्तरशतं तथा ।\n\nजुहुयाद् मूलमन्त्रेण महादेव्यै महेश्वरि ।। १७-१०८ ।।\n\nपृथक् कृत्वा महेशानि हुनेदावरणादिकम् ।\n\nप्रणवं पूर्वमुच्चार्य अग्नये चैतदेव हि ।। १७-१०९ ।।\n\nपृथिव्यै चैव महते स्वाहान्तोऽयं मनुः स्मृतः ।\n\nभुवश्च वायवे चैव अन्तरिक्षाय चैव हि ।। १७-११० ।।\n\nदिवे चैव महेशानि वह्निजायावधिर्मनुः ।\n\nस्वर्गाय चैव सूर्याय तथा चन्द्रमसे प्रिये ।। १७-१११ ।।\n\nनक्षत्रेभ्यो महेशानि वह्निजायावधिर्मनुः ।\n\nतदन्ते महतीं पूर्वां (जां) कुर्यात् चैव वरानने ।। १७-११२ ।।\n\n(प्. १९९) तद्वह्निं रक्षयेद् धीमन् यथाशक्ति विधानतः ।\n\nन्युब्जेन पाणिना देवि होमयेत् सुरवन्दिते ।। १७-११३ ।।\n\nउत्तानेनैव हस्तेन यदि होमं करोति च ।\n\nतदा तज्जनितं पुण्यं न भवेत् परमेश्वरि ।। १७-११४ ।।\n\nइति ते कथितं दिव्यं कुण्डादीनां निरूपणम् ।\n\nप्रयत्नात् परमेशानि कर्तव्यं होमकर्मणि ।। १७-११५ ।।\n\nअथ वक्ष्ये महेशानि सावधानावधारय ।\n\nमाघे मासि सिते पक्षे सप्तमी या तिथिर्भवेत् ।। १७-११६ ।।\n\nतस्यां रात्रौ महादेवीं पूजयेत् परमेश्वरीम् ।\n\nचतुर्भुजां महारौद्रीं श्मशानालयवासिनीम् ।। १७-११७ ।।\n\nमुण्डाभयखड्गवरान् दधतीं परमेश्वरीम् ।\n\nमुण्डमालासमाकीर्णां लोचनत्रयसंयुताम् ।। १७-११८ ।।\n\nगते तु प्रथमे यामे तृतीयप्रहरावधि ।\n\nपूजयेत् परमेशानीं महाविभवविस्तरैः ।। १७-११९ ।।\n\nपूर्वोक्तपूजया देवि पूजयेत् कालरात्रिकाम् ।\n\nसहस्रस्य प्रमाणेन जपं कुर्यात् शुचिस्मिते ।। १७-१२० ।।\n\nहोमयेत् परमेशानि पूर्वोक्तेन महेश्वरि ।\n\nनैवेद्यं परमं देवि भ्रष्टद्रव्यादिकं प्रिये ।। १७-१२१ ।।\n\nदद्यात् प्रियतरं वस्तु महामायाप्रियंकरम् ।\n\nअकुर्वन् निरयं याति सत्यं सत्यं महेश्वरि ।। १७-१२२ ।।\n\nअथ ते कथयिष्यामि सन्ध्योपासनकं विधिम् ।\n\nआचम्य प्राङ्मुखो भूत्वा दिवसे परमेश्वरि ।। १७-१२३ ।।\n\nरात्रौ उदङ्मुखः कुर्याद् आह्निकं प्रियमुत्तमम् ।\n\nअन्येषां पापराशीनां नाशकं विद्धि पार्वति ।। १७-१२४ ।।\n\n(प्. २००) भ्रूणहत्या सुरापानं सुवर्णहर्णं तथा ।\n\nगुरुदराभिगमनं यच्चान्यद् दुष्कृतं कृतम् ।। १७-१२५ ।।\n\nसर्वमेतत् पुनातीयं महाभैरवरूपधृत् ।\n\nद्विभुजां पीतवसनां नानालङ्कारभूषिताम् ।। १७-१२६ ।।\n\nरक्तवर्णां कृशाङ्गीं च त्रिवलीवलयोज्ज्वलाम् ।\n\nपुस्तकं परमं दिव्यं दक्षिणे बिभ्रतीं शुभाम् ।। १७-१२७ ।।\n\nशिक्षासूत्रं तथा वामे बिभ्रतीं नयनत्रयाम् ।\n\nकौशेयवसनां चापि देवीं सन्ध्यां विभावयेत् ।। १७-१२८ ।।\n\nइति ते कथितं दिव्यं ध्यानं सुरगणार्चिते ।\n\nध्यात्वा सन्ध्यां विशेषेण सर्वपापक्षयो भवेत् ।। १७-१२९ ।।\n\nआचमनं तथा वापि तीर्थस्यावाहनं ततः ।\n\nप्राणायामं षडङ्गस्य न्यासमुत्तमकं ततः ।। १७-१३० ।।\n\nहस्ततले जलं नीत्वा मन्त्रमुच्चार्य पञ्चधा ।\n\nगलितोदकतो देवि मूर्धानमभिषेचयेत् ।। १७-१३१ ।।\n\nतज्जलं दक्षिणे हस्ते आदाय परमेश्वरि ।\n\nतेजोरूपं तज्जलं तु कर्षयेद् इडया प्रिये ।। १७-१३२ ।।\n\nप्रक्षाल्य पापं देहान्तः रेचयेत् पिङ्गलान्तरात् ।\n\nहस्तस्य क्षालनं कुर्याद् अर्घ्यं सूर्याय दापयेत् ।। १७-१३३ ।।\n\nमहादेव्यै त्रिरावृत्त्या चार्घ्यं दद्यात् सुरेश्वरि ।\n\nगायत्रीं ध्यानसंयुक्तां प्रजपेत् तदनन्तरम् ।। १७-१३४ ।।\n\nततो देवान् प्रतर्प्यैव इष्टदेवं त्रिः तर्पयेत् ।\n\nजपं समर्प्य देवेशि मूलमन्त्रं जपेत् ततः ।। १७-१३५ ।।\n\nअष्टोत्तरशतावृत्त्या प्रजप्य मन्त्रमुत्तमम् ।\n\nततो जपं समर्प्यैवं प्रणमेद् दण्डवद् भुवि ।। १७-१३६ ।।\n\n(प्. २०१) प्राणायामं षडङ्गं च कुर्याच्चान्ते महेश्वरि ।\n\nअमावास्या पौर्णमासी श्राद्धीयदिवसे तथा ।। १७-१३७ ।।\n\nसंक्रान्तौ परमेशानि सन्ध्यां चैव समाचरेत् ।\n\nचतुर्विधानि कर्माणि देवका(ष्टे?र्ये)षु पार्वति ।। १७-१३८ ।।\n\nआगमं नु तथा विद्धि यतो नित्यागमक्रिया ।\n\nसन्ध्यां सायन्तनीं कुर्याद् द्वादश्यादिष्वपि प्रिये ।। १७-१३९ ।।\n\nअकुर्वन् निरयं याति एकमेव हि मद्वचः ।\n\nइति ते कथितं दिव्यमाह्निकाचारमुत्तमम् ।। १७-१४० ।।\n\nत्रिःसन्ध्यां परमेशानि कुर्यात् साधकसत्तमः ।\n\nनास्ति यस्यादरस्तत्र न स ब्राह्मण उच्यते ।। १७-१४१ ।।\n\nक्रुद्धा भगवती तस्य कामान् इष्टान् निहन्ति वै ।\n\nसंक्षेपेणैव देवेशि शृणु पूजाविधिं शिवे ।। १७-१४२ ।।\n\nआदौ ऋष्यादिविन्यासः करशुद्धिस्ततः परम् ।\n\nअङ्गुलीव्यापकन्यासौ हृदादिन्यास एव च ।। १७-१४३ ।।\n\nतालत्रयं च दिग्बन्धः प्राणायामस्ततः परम् ।\n\nध्यानं पूजा जपश्चैतत् सर्वतन्त्रेष्वयं क्रमः ।। १७-१४४ ।।\n\nबलिदानं तथा कार्यं यथावत् तन्त्रवेदिभिः ।\n\nपूजयेद् भैरवं दुर्गां तथा चैव महेश्वरीम् ।। १७-१४५ ।।\n\nवृषभं नन्दिनं चैव अतियत्नेन पूजयेत् ।\n\nमहाकाल्ं यजेद् धीमान् सर्वागमविशारदः ।। १७-१४६ ।।\n\nचक्रराजं पूजयित्वा सर्वसिद्धीश्वरो भवेत् ।\n\nआदौ लिङ्गं महादेवं पूजयेद् यत्नतः शिवे ।। १७-१४७ ।।\n\nतस्मिंश्चैव हि समये स्वेष्टदेवं प्रपूजयेत् ।\n\nतस्माद् निर्माल्यपुष्पं च गृह्णीयाद् भक्तिभावतः ।। १७-१४८ ।।\n\n(प्. २०२) इष्टपूजां विना लिङ्गनिर्माल्यं च निषिध्यते ।\n\nइति श्रीबृहन्नीलतन्त्रे भैरवभैरवीसंवादे (कालीध्यानादिपूजा \n\nकुण्डमेखलायोनिनिर्णय अग्निकार्यादिनिरूपणं) सप्तदशः पटलः ।। १७ ।।\n\nअथ\n\nअष्टादशः पटलः ।\n\nश्रीदेव्युवाच ।\n\nदेव देव महादेव सृष्टिस्थित्यन्तकारक ।\n\nप्रसङ्गेन महादेव्या विस्तरं कथितं मयि ।। १८-१ ।।\n\nदेव्या नीलसरस्वत्याः सहस्रं परमेश्वर ।\n\nनाम्नां श्रोतुं महेशान प्रसादः क्रियतां मयि ।\n\nकथयस्व महादेव यद्यहं तव वल्लभा ।। १८-२ ।।\n\nश्रीभैरव उवाच ।\n\nसाधु पृष्टं महादेवि सर्वतन्त्रेषु गोपितम् ।\n\nनाम्नां सहस्रं तारायाः कथितुं नैव शक्यते ।। १८-३ ।।\n\nप्रकाशात् सिद्धिहानिः स्यात् श्रिया च परिहीयते ।\n\nप्रकाशयति यो मोहात् षण्मासाद् मृत्युमाप्नुयात् ।। १८-४ ।।\n\n(प्. २०३) अकथ्यं परमेशानि अकथ्यं चैव सुन्दरि ।\n\nक्षमस्व वरदे देवि यदि स्नेहोऽस्ति मां प्रति ।। १८-५ ।।\n\nसर्वस्वं शृणु हे देवि सर्वागमविदां वरे [शिवे ख पाठः ।] ।\n\nधनसारं महादेवि गोप्तव्यं परमेश्वरि ।। १८-६ ।।\n\nआयुर्गोप्यं गृहच्छिद्रं गोप्यं न पापभाग् भवेत् ।\n\nसुगोप्यं परमेशानि गोपनात् सिद्धिमश्नुते ।। १८-७ ।।\n\nप्रकाशात् कार्यहानिश्च प्रकाशात् प्रलयं भवेत् ।\n\nतस्माद् भद्रे महेशानि न प्रकाश्यं कदाचन ।। १८-८ ।।\n\nइति देववचः श्रुत्वा देवी परमसुन्दरी ।\n\nविस्मिता परमेशानी विषणा तत्र जायते ।। १८-९ ।।\n\nशृणु हे परमेशान कृपासागरपारग ।\n\nतव स्नेहो महादेव मयि नास्त्यत्र निश्चितम् ।। १८-१० ।।\n\nभद्रं भद्रं महादेव इति कृत्वा महेश्वरी ।\n\nविमुखीभूय देवेशी तत्रास्ते शैलजा शुभा ।। १८-११ ।।\n\nविलोक्य विमुखीं देवीं महादेवो महेश्वरः ।\n\nप्रहस्य परमेशानीं परिष्वज्य प्रियां कथाम् ।। १८-१२ ।।\n\nकथयामास तत्रैव महादेव्यै महेश्वरि ।\n\nमम सर्वस्वरूपा त्वं जानीहि नगनन्दिनि ।। १८-१३ ।।\n\nत्वां विनाहं महादेवि पूर्वोक्तशवरूपवान् ।\n\nक्षमस्व परमानन्दे क्षमस्व नगनन्दिनि ।। १८-१४ ।।\n\nयथा प्राणो महेशानि देहे तिष्ठति सुन्दरि ।\n\nतथा त्वं जगतामाद्ये चरणे पतितोऽस्म्यहम् ।। १८-१५ ।।\n\nइति मत्वा महादेवि रक्ष मां तव किङ्करम् ।\n\nततो देवी महेशानी त्रैलोक्यमोहिनी शिवा ।। १८-१६ ।।\n\n(प्. २०४) महादेवं परिष्वज्य प्राह गद्गदया गिरा ।\n\nसदा देहस्वरूपाहं देही त्वं परमेश्वर ।। १८-१७ ।।\n\nतथापि वञ्चनां कर्तुं मामित्थं वदसि प्रियम् ।\n\nमहादेवः पुनः प्राह भैरवि प्राणवल्लभे ।। १८-१८ ।।\n\nनाम्नां सहस्रं तारायाः श्रोतुमिच्छस्यशेषतः ।\n\nश्रीदेव्युवाच ।\n\nन श्रुतं परमेशान तारानामसहस्रकम् ।\n\nकथयस्व महाभाग सत्यं परमसुन्दरम् ।। १८-१९ ।।\n\n(श्रीपार्वत्युवाच ।)\n\nकथमीशान सर्वज्ञ लभन्ते सिद्धिमुत्तमाम् ।\n\nसाधकाः सर्वदा येन तन्मे कथय सुन्दर ।। १८-२० ।।\n\nयस्मात् परतरं नास्ति स्तोत्रं तन्त्रेषु निश्चितम् ।\n\nसर्वपापहरं दिव्यं सर्वापद्विनिवारकम् ।। १८-२१ ।।\n\nसर्वज्ञानकरं पुण्यं सर्वमङ्गलसंयुतम् ।\n\nपुरश्चर्याशतैस्तुल्यं स्तोत्रं सर्वप्रियङ्करम् ।। १८-२२ ।।\n\nवश्यप्रदं मारणदमुच्चाटनप्रदं महत् ।\n\nनाम्नां सहस्रं तारायाः कथयस्व सुरेश्वर ।। १८-२३ ।।\n\nश्रीमहादेव उवाच ।\n\nनाम्नां सहस्रं तारायाः स्तोत्रपाठाद् भविष्यति ।\n\nनाम्नां सहस्रं तारायाः कथयिष्याम्यशेषतः ।। १८-२४ ।।\n\nशृणु देवि सदा भक्त्या भक्तानां परमं हितम् ।\n\nविना पूजोपहारेण विना जा(पे?प्ये)न यत् फलम् ।। १८-२५ ।।\n\nतत् फलं सकलं देवि कथयिष्यामि तच्छृणु ।\n\nओं अ(स्याः?स्य) श्रीतारादेव्या भक्तिकुलसर्व(स्व) नाम्नः (सहस्रनाम) (प्. \n\n२०५) स्तोत्रस्य, अक्षोब्य ऋषिः, बृहती - उष्णिक् छन्दः, श्री उग्रतारा \n\nश्रीमदेकजटा श्रीनीलसरस्वती देवता, पुरुषार्थचतुष्टयसिद्ध्यर्थे \n\nविनियोगः ।।\n\nतारा रात्रिर्महारात्रिर्कालरात्रिर्महामतिः [कपालिनी ख पाठः ।] ।\n\nकालिका कामदा माया महामाया महास्मृतिः [महोत्सवा ख ।] ।। १८-२६ ।।\n\nमहादानरता यज्ञा यज्ञोत्सवविभूषिता ।\n\nचन्द्रवक्त्रा [वज्रा क ।] चकोराक्षी चारुनेत्रा सुलोचना ।। १८-२७ ।।\n\nत्रिनेत्रा महती देवी कुरङ्गाक्षी मनोरमा [हरा ख ।] ।\n\nब्राह्मी नारायणी ज्योत्स्ना चारुकेशी सुमूर्धजा ।। १८-२८ ।।\n\nवाराही वारुणी विद्या महाविद्या महेश्वरी ।\n\nसिद्धा [पिङ्गा ख ।] कुञ्चितकेशा च महायज्ञस्वरूपिणी ।। १८-२९ ।।\n\nगौरी चम्पकवर्णा च कृशाङ्गी शिवमोहिनी ।\n\nसर्वानन्दस्वरूपा च सर्वशङ्कैकतारिणी [संकट ख ।] ।। १८-३० ।।\n\nविद्यानन्दमयी नन्दा भद्रकाली स्वरूपिणी ।\n\nगायत्री सुचरित्रा च कौलव्रतपरायणा ।। १८-३१ ।।\n\nहिरण्यगर्भा भूगर्भा महागर्भा सुलोचनी ।\n\nहिमवत्तनया दिव्या महामेघस्वरूपिणी ।। १८-३२ ।।\n\nजगन्माता जगद्धात्री जगतामुपकारिणी ।\n\nऐन्द्री सौम्या तथा घोरा [याम्या ख ।] वारुणी माधवी [वायवी ख ।] तथा \n\n।। १८-३३ ।।\n\nआग्नेयी वैनतेयी [नैर्-ऋती चैव ख पाठः ।] च ऐशानी चण्डिकात्मिका ।\n\nसुमेरुतनया नित्या सर्वेषामुपकारिणी ।। १८-३४ ।।\n\n(प्. २०६) ललज्जिह्वा सरोजाक्षी मुण्ड[मुक्ता क ।]स्रक्परिभूषिता ।\n\nसर्वानन्दमयी सर्वा सर्वानन्दस्वरूपिणी ।। १८-३५ ।।\n\nधृतिर्मेधा तथा लक्ष्मीः श्रद्धा पन्नगगामिनी ।\n\nरुक्मिणी जानकी दुर्गाम्बिका सत्यवती रतिः ।। १८-३६ ।। १८-\n\nकामाख्या कामदा नन्दा नारसिंही सरस्वती ।\n\nमहादेवरता चण्डी चण्डदोर्दण्डखण्डिनी ।। १८-३७ ।।\n\nदीर्घकेशी सुकेशी च पिङ्गकेशी महाकचा ।\n\nभवानी भवपत्नी (१००) च भवभीतिहरा सती [शची ख ।] ।। १८-३८ ।।\n\nपौरन्दरी तथा विष्णोर्जाया माहेश्वरी तथा ।\n\nसर्वेषां जननी विद्या [नित्या ख ।] चार्वङ्गी दैत्यनाशिनी ।। १८-३९ ।।\n\nसर्व [घोररूपा ख ।] रूपा महेशानि कामिनी वरवर्णिनी ।\n\nमहाविद्या महामाया महामेधा महोत्सवा ।। १८-४० ।।\n\nविरूपा विश्वरूपा च मृडानी मृडवल्लभा ।\n\nकोटिचन्द्रप्रतीकाशा शतसूर्यप्रकाशिनी ।। १८-४१ ।।\n\nजह्नुकन्या महोग्रा च पार्वती विश्वमोहिनी ।\n\nकामरूपा महेशानी नित्योत्साहा मनस्विनी ।। १८-४२ ।।\n\nवैकुण्ठनाथपत्नी च तथा शङ्करमोहिनी ।\n\nकाश्यपी कमला कृष्णा कृष्णरूपा च कालिनी ।। १८-४३ ।।\n\nमाहेश्वरी वृषारूढा सर्वविस्मयकारिणी ।\n\nमान्या मानवती शुद्धा कन्या हिमगिरेस्तथा ।। १८-४४ ।।\n\nअपर्णा पद्मपत्राक्षी नागयज्ञोपवीतिनी ।\n\nमहाशङ्खधरा कान्ता कमनीया नगात्मजा ।। १८-४५ ।।\n\nब्रह्माणी वैष्णवी शम्भोर्जाया गङ्गा जलेश्वरी ।\n\nभागीरथी मनोबुद्धिर्नित्या विद्यामयी तथा ।। १८-४६ ।।\n\n(प्. २०७) हरप्रिया गिरिसुता हरपत्नी तपस्विनी ।\n\nमहाव्याधिहरा देवी महाघोरस्वरूपिणी ।। १८-४७ ।।\n\nमहापुण्यप्रभा भीमा मधुकैटभनाशिनी ।\n\nशङ्खिनी वज्रिणी धात्री तथा पुस्तकधारिणी ।। १८-४८ ।।\n\nचामुण्डा चपला तुङ्गा शुम्बदैत्यनिकृन्तनी ।\n\nशान्तिर्निद्रा महानिद्रा पूर्णनिद्रा च रेणुका ।। १८-४९ ।।\n\nकौमारी कुलजा कुन्ती [कान्ति ख ।] कौलव्रतपरायणा ।\n\nवनदुर्गा सदाचारा द्रौपदी द्रुपदात्मजा ।। १८-५० ।।\n\nयशस्विनी यशस्या च यशोधात्री यशःप्रदा ।\n\nसृष्टिरूपा महागौरी निशुम्बप्राणनाशिनी ।। १८-५१ ।।\n\nपद्मिनी (२००) वसुधा पृथ्वी रोहिणी विन्ध्यवासिनी ।\n\nशिवशक्तिर्महाशक्तिः शङ्खिनी शक्तिनिर्गता [नाशिनी ख ।] ।। १८-५२ ।।\n\nदैत्यप्राणहरा देवी सर्वरक्षणकारिणी ।\n\nक्षान्तिः क्षेमङ्करी चैव बुद्धिरूपा महाधना ।। १८-५३ ।।\n\nश्रीविद्या भैरवि भव्या भवानी भवनाशिनी [भय ख ।] ।\n\nतापिनी भाविनी सीता तीक्ष्णतेजःस्वरूपिणी ।। १८-५४ ।।\n\nदात्री दानपरा काली दुर्गा दैत्यविभूषणा ।\n\nमहापुण्यप्रदा भीमा मधुकैटभनाशिनी ।। १८-५५ ।।\n\nपद्मा पद्मावती कृष्णा तुष्टा पुष्टा तथोर्वशी ।\n\nवज्रिणी वज्रहस्ता च तथा नारायणी शिवा ।। १८-५६ ।।\n\nखड्गिनी खड्गहस्ता च खड्गखर्परधारिणी ।\n\nदेवाङ्गना देवकन्या [मान्या ख पाठः ।] देवमाता पुलोमजा ।। १८-५७ ।।\n\nसुखिनी स्वर्गदात्री च सर्वसौख्यविवर्धिनी ।\n\nशीला शीलावती सूक्ष्मा सूक्ष्माकारा वरप्रदा ।। १८-५८ ।।\n\n(प्. २०८) वरेण्या वरदा वाणी ज्ञानिनी ज्ञानदा सदा [मला ख ।] ।\n\nउग्रकाली महाकाली भद्रकाली च दक्षिणा ।। १८-५९ ।।\n\nभृगुवंशसमुद्भूता भार्गवी भृगुवल्लभा ।\n\nशूलिनी शूलहस्ता च कर्त्रीखर्परधारिणी ।। १८-६० ।।\n\nमहावंशसमुद्भूता मयूरवरवाहना ।\n\nमहाशङ्खरता रक्ता [शक्ता ख पाठः ।] रक्तखर्परधारिणी ।। १८-६१ ।।\n\nरक्ताम्बरधरा रामा रमणी सुरनायिका ।\n\nमोक्षदा शिवदा श्यामा मदविभ्रममन्थरा ।। १८-६२ ।।\n\nपरमानन्ददा ज्येष्ठा योगिनी गणसेविता ।\n\nसारा जाम्बवती चैव सत्यभामा नगात्मजा ।। १८-६३ ।।\n\nरौद्रा रौद्रबला घोरा रुद्रसारारुणात्मिका ।\n\nरुद्ररूपा महारौद्री (३००) रौद्रदैत्यविनाशिनी ।। १८-६४ ।।\n\nकौमारी कौशिकी चण्डा [विद्या ख पाठः ।] कालदैत्यविनाशिनी ।\n\nशम्भुपत्नी शम्भुरता शम्बुजाया महोदरी ।। १८-६५ ।।\n\nशिवपत्नी शिवरता शिवजाया शिवप्रिया ।\n\nहरपत्नी हररता हरजाया हरप्रिया ।। १८-६६ ।।\n\nमदनान्तककान्ता च मदनान्तकवल्लभा ।\n\nगिरिजा गिरिकन्या च गिरीशस्य च वल्लभा ।। १८-६७ ।।\n\nभूता भव्या भवा स्पष्टा पावनी परपालिनी ।\n\nअदृश्या च व्यक्तरूपा इष्टानिष्टप्रवर्द्धिनी ।। १८-६८ ।।\n\nअच्युता प्रच्युतप्राणा प्रमदा वासवेश्वरी ।\n\nअपांनिधिसमुद्भूता धारिणी च प्रतिष्ठिता ।। १८-६९ ।।\n\nउद्भवा क्षोभणा क्षेमा श्रीगर्भा परमेश्वरी ।\n\nकमला पुष्पदेहा च कामिनी कञ्जलोचना ।। १८-७० ।।\n\n(प्. २०९) शरण्या कमला प्रीतिर्विमलानन्दवर्धिनी ।\n\nकपर्दिनी कराला च निर्मला देवरूपिणी ।। १८-७१ ।।\n\nउदीर्णभूषणा भव्या सुरसेना महोदरी ।\n\nश्रीमती शिशिरा नव्या [नन्दा ख ।] शिशिराचलकन्यका ।। १८-७२ ।।\n\nसुरमान्या सुरश्रेष्ठा ज्येष्ठा प्राणेश्वरी स्थिरा ।\n\nतमोघ्नी ध्वान्तसंहन्त्री प्रयतात्मा पतिव्रता [परि ख ।] ।। १८-७३ ।।\n\nप्रद्योतिनी रथारूढा सर्वलोकप्रकाशिनी ।\n\nमेधाविनी महावीर्या हंसी संसारतारिणी ।। १८-७४ ।।\n\nप्रणतप्राणिनामार्तिहारिणी दैत्यनाशिनी ।\n\nडाकिनी शाकिनीदेवी वरखट्वाङ्गधारिणी ।। १८-७५ ।।\n\nकौमुदी कुमुदानन्दा [कुन्दा ख पाठ ।] कौलिका कुलजामरा ।\n\nगर्विता गुणसंपन्ना नगजा खगवाहिनी ।। १८-७६ ।।\n\nचन्द्रानना महोग्रा च चारुमूर्धजशोभना ।\n\nमनोज्ञा माधवी मान्या (४००) माननीया सतां सुहृत् ।। १८-७७ ।।\n\nज्येष्ठा श्रेष्ठा मघा पुष्या धनिष्ठा पूर्वफाल्गुनी ।\n\nरक्तबीजनिहन्त्री च रक्तबीजविनाशिनी ।। १८-७८ ।।\n\nचण्डमुण्डनिहन्त्री च चण्डमुण्डविनाशिनी ।\n\nकर्त्री हर्त्री सुकर्त्री च विमलामलवाहिनी ।। १८-७९ ।।\n\nविमला भास्करी वीणा महिषासुरघातिनी ।\n\nकालिन्दी यमुना वृद्धा सुरभिः [युवति ख पाठः ।] बालिका सती ।। १८-८० ।।\n\nकौशल्या कौमुदी मैत्रीरूपिणी चाप्यरुन्धती ।\n\nपुरारिगृहिणी पूर्णा पूर्णानन्दस्वरूपिणी ।। १८-८१ ।।\n\nपुण्डरीकाक्षपत्नी च पुण्डरीकाक्षवल्लभा ।\n\nसंपूर्णचन्द्रवदना बालचन्द्रसमप्रभा ।। १८-८२ ।।\n\n(प्. २१०) रेवती रमणी चित्रा चित्राम्बरविभूषणां ।\n\nसीता वीणावती चैव यशोदा विजया प्रिया ।। १८-८३ ।।\n\nनवपुष्पसमुद्भूता नवपुष्पोत्सवोत्सवा ।\n\nनवपुष्पस्रजामाला माल्यभूषणभूषिता [भूषिता ख ।] ।। १८-८४ ।।\n\nनवपुष्पसमप्राणा नवपुष्पोत्सवप्रिया ।\n\nप्रेतमण्डलमध्यस्ता सर्वाङ्गसुन्दरी शिवा ।। १८-८५ ।।\n\nनवपुष्पात्मिका षष्ठी पुष्पस्तवकमण्डला ।\n\nनवपुष्पगुणोपेता श्मशान[शरीर ख पाठ ।]भैरवप्रिया ।। १८-८६ ।।\n\nकुलशास्त्रप्रदीपा च कुलमार्गप्रवर्द्धिनी ।\n\nश्मशानभैरवी काली भैरवी भैरवप्रिया ।। १८-८७ ।।\n\nआनन्दभैरवी ध्येया भैरवी कुरुभैरवी ।\n\nमहाभैरवसंप्रीता भैरवीकुलमोहिनी ।। १८-८८ ।।\n\nश्रीविद्याभैरवी नीतिभैरवी गुणभैरवी ।\n\nसंमोहभैरवी पुष्टिभैरवी तुष्टिभैरवी ।। १८-८९ ।।\n\nसंहारभैरवी सृष्टिभैरवी स्थितिभैरवी ।\n\nआनन्दभैरवी वीरा सुन्दरी स्थितिसुन्दरी ।। १८-९० ।।\n\nगुणानन्दस्वरूपा च सुन्दरी कालरूपिणी ।\n\nश्रीमायासुन्दरी सौम्यसुन्दरी लोकसुन्दरी ।। १८-९१ ।।\n\nश्रीविद्यामोहिनी बुद्धिर्महाबुद्धिस्वरूपिणी ।\n\nमल्लिका हाररसिका हार(अ)लम्बनसुन्दरी ।। १८-९२ ।।\n\nनीलपङ्कजवर्णा (५००) च नागकेसरभूषिता ।\n\nजपाकुसुमसङ्काशा जपाकुसुमशोभिता ।। १८-९३ ।।\n\nप्रिया प्रियङ्करी विष्णोर्दानवेन्द्रविनाशिनी ।\n\nज्ञानेश्वरी ज्ञानदात्री ज्ञानानन्दप्रदायिनी ।। १८-९४ ।।\n\n(प्. २११) गुणगौरवसंपन्ना गुणशीलसमन्विता ।\n\nरूपयौवनसंपन्ना रूपयौवनशोभिता ।। १८-९५ ।।\n\nगुणाश्रया गुणरता गुणगौरवसुन्दरी ।\n\nमदिरामोदमत्ता च ताटङ्कद्वयशोभिता ।। १८-९६ ।।\n\nवृक्षमूलस्थिता देवी वृक्षशाखोपरिस्थिता ।\n\nतालमध्याग्रनिलया वृक्षमध्यनिवासिनी ।। १८-९७ ।।\n\nस्वयम्भूपुष्पसंकाशा स्वयम्भूपुष्पधारिणी ।\n\nस्वयम्भूकुसुमप्रीता स्वयम्भूपुष्पशोभिनी ।। १८-९८ ।।\n\nस्वयम्भूपुष्परसिका नग्ना ध्यानवती सुधा ।\n\nशुक्रप्रिया[शुक्ल ख पाठः ।] शुक्ररता शुक्रमज्जनतत्परा ।। १८-९९ ।।\n\nपूर्णपर्णा सुपर्णा च निष्पर्णा पापनाशिनी ।\n\nमदिरामोदसंपन्ना मदिरामोदधारिणी ।। १८-१०० ।।\n\nसर्वाश्रया सर्वगुणा नन्दनन्दनधारिणी [नन्दकन्दल ख पाठः ।] ।\n\nनारीपुष्पसमुद्भूता नारीपुष्पोत्सवोत्सवा ।। १८-१०१ ।।\n\nनारीपुष्पसमप्राणा नारीपुष्परता मृगी ।\n\nसर्वकालोद्भवप्रीता सर्वकालोद्भवोत्सवा ।। १८-१०२ ।।\n\nचतुर्भुजा दशभुजा अष्टादशभुजा तथा ।\n\nद्विभुजा षड्भुजा प्रीता रक्तपङ्कजशोभिता ।। १८-१०३ ।।\n\nकौबेरी कौरवी कौर्या कुरुकुल्ला कपालिनी ।\n\nसुदीर्घकदलीजङ्घा रम्भोरू रामवल्लभा ।। १८-१०४ ।।\n\nनिशाचरी निशामूर्तिर्निशाचन्द्रसमप्रभा ।\n\nचान्द्री चान्द्रकला चन्द्रा चारुचन्द्रनिभानना ।। १८-१०५ ।।\n\n(श्रो?स्रो)तस्वती स्रुतिमती सर्वदुर्गतिनाशिनी ।\n\nसर्वाधारा सर्वमयी सर्वानन्दस्वरूपिणी ।। १८-१०६ ।।\n\n(प्. २१२) सर्वचक्रेश्वरी सर्वा सर्वमन्त्रमयी शुभा ।\n\nसहस्रनयनप्राणा सहस्रनयनप्रिया ।। १८-१०७ ।।\n\nसहस्रशीर्षा सुषमा [सुसमा ख पाठः ।] सदम्भा सर्वभक्षिका ।\n\nयष्टिका यष्टिचक्रस्था षद्वर्गफलदायिनी ।। १८-१०८ ।।\n\nषड्विंशपद्ममध्यस्था षड्विंशकुलमध्यगा ।\n\nहू/कारवर्णनिलया हू/काराक्षरभूषणा ।। १८-१०९ ।।\n\nहकारवर्णनिलया हकाराक्षरभूषणा ।\n\nहारिणी हारवलिता हारहीरकभूषणा ।। १८-११० ।।\n\nह्रींकारबीजसहिता ह्रींकारैरुपशोभिता (६००) ।\n\nकन्दर्पस्य कला कुन्दा कौलिनी कुलदर्पिता ।। १८-१११ ।।\n\nकेतकीकुसुमप्राणा केतकीकृतभूषणा ।\n\nकेतकीकुसुमासक्ता केतकीपरिभूषिता ।। १८-११२ ।।\n\nकर्पूरपूर्णवदना महामाया महेश्वरी ।\n\nकला केलिः क्रिया कीर्णा कदम्बकुसुमोत्सुका ।। १८-११३ ।।\n\nकादम्बिनी करिशुण्डा [करिगतिः ख पाठः ।] कुञ्जरेश्वरगामिनी ।\n\nखर्वा सुखञ्जनयना खञ्जनद्वन्द्वभूषणा ।। १८-११४ ।।\n\nखद्योत इव दुर्लक्षा खद्योत इव चञ्चला ।\n\nमहामाया ज्गद्धात्री गीतवाद्यप्रिया रतिः ।। १८-११५ ।।\n\nगणेश्वरी गणेज्या च गुणपूज्या गुणप्रदा ।\n\nगुणाढ्या गुणसंपन्ना गुणदात्री गुणात्मिका ।। १८-११६ ।।\n\nगुर्वी गुरुतरा गौरी गाणपत्यफलप्रदा ।\n\nमहाविद्या महामेधा तुलिनी गणमोहिनी ।। १८-११७ ।।\n\nभव्या भवप्रिया भाव्या भावनीया भवात्मिका ।\n\nघर्घरा घोरवदना घोरदैत्यविनाशिनी ।। १८-११८ ।।\n\n(प्. २१३) घोरा घोरवती घोष्या [घोषा ख ।] घोरपुत्री घनाचला [घनालया \n\nख ।] ।\n\nचर्चरी चारुनयना चारुवक्त्रा चतुर्गुणा ।। १८-११९ ।।\n\nचतुर्वेदमयी चण्डी चन्द्रास्या चतुरानना ।\n\nचलच्चकोरनयना चलत्खञ्जनलोचना ।। १८-१२० ।।\n\nचलदम्भोजनिलया चलदम्भोजशोभिता [लोचना ख पाठः ।] ।\n\nछत्री छत्रप्रिया छत्रा छत्रचामरशोभिता ।। १८-१२१ ।।\n\nछिन्नछदा छिन्नशिराश्छिन्ननासा छलात्मिका ।\n\nछलाढ्या छलसंत्रस्ता छलरूपा छलस्थिरा ।। १८-१२२ ।।\n\nछकारवर्णनिलया छकाराढ्या छलप्रिया ।\n\nछद्मिनी छद्मनिरता छद्मच्छद्मनिवासिनी ।। १८-१२३ ।।\n\nजगन्नाथप्रिया जीवा जगन्मुक्तिकरी मता ।\n\nजीर्णा जीमूतवनिता जीमूतैरुपशोभिता ।। १८-१२४ ।।\n\nजामातृवरदा जम्भा जमलार्जुनभञ्जिनी ।\n\nझर्झरी झाकृतिर्झल्ली झरी (७००) झर्झरिका तथा ।। १८-१२५ ।।\n\nटङ्कारकारिणी टीका सर्वटङ्कारकारिणी ।\n\nठंकराङ्गी डमरुका डाकारा डमरुप्रिया ।। १८-१२६ ।।\n\nढक्कारावरता नित्या तुलसी मणिभूषिता ।\n\nतुला च तोलिका तीर्णा तारा तारणिका तथा ।। १८-१२७ ।।\n\nतन्त्रविज्ञा तन्त्ररता तन्त्रविद्या च तन्त्रदा ।\n\nतान्त्रिकी तन्त्रयोग्या च तन्त्रसारा च तन्त्रिका ।। १८-१२८ ।।\n\nतन्त्रधारी तन्त्रकरी सर्वतन्त्रस्वरूपिणी ।\n\nतुहिनांशुसमानास्या तुहिनांशुसमप्रभा ।। १८-१२९ ।।\n\nतुषाराकरतुल्याङ्गी तुषाराधारसुन्दरी ।\n\nतन्त्रसारा तन्त्रकरो तन्त्रसारस्वरूपिणी ।। १८-१३० ।।\n\n(प्. २१४) तुषारधामतुल्यास्या तुषारांशुसमप्रभा ।\n\nतुषाराद्रिसुता तार्क्ष्या ताराङ्गी तालसुन्दरी ।। १८-१३१ ।।\n\nतारस्वरेण सहिता तारस्वरविभूषिता ।\n\nथकारकूटनिलया थकाराक्षरमालिनी ।। १८-१३२ ।।\n\nदयावती दीनरता दुःखदारिद्र्यनाशिनी ।\n\nदौर्भाग्यदुःखदलिनी दौर्भाग्यपदनाशिनी ।। १८-१३३ ।।\n\nदुहिता दीनबन्धुश्च दानवेन्द्रविनाशिनी ।\n\nदानपात्री दानरता दानसंमानतोषिता ।। १८-१३४ ।।\n\nदान्त्यादिसेविता दान्ता दया दामोदरप्रिया ।\n\nदधीचिवरदा तुष्टा दानवेन्द्रविमर्दिनी ।। १८-१३५ ।।\n\nदीर्घनेत्रा दीर्घकचा दीर्घनासा च दीर्घिका ।\n\nदारिद्र्यदुःखसंनाशा दारिद्र्यदुःखनाशिनी ।। १८-१३६ ।।\n\nदाम्भिका दन्तुरा दम्भा दम्भासुरवरप्रदा ।\n\nधनधान्यप्रदा धन्या धनेश्वरधनप्रदा ।। १८-१३७ ।।\n\nधर्मपत्नी धर्मरता धर्माधर्मविनाशिनी [प्रवर्धिनी ख ।] ।\n\nधर्मिणी धर्मिका धर्म्या धर्माधर्मविवर्द्धिनी ।। १८-१३८ ।।\n\nधनेश्वरी धर्मरता धर्मानन्दप्रवर्द्धिनी ।\n\nधनाध्यक्षा धनप्रीता धनाढ्या धनतोषिता ।। १८-१३९ ।।\n\nधीरा धैर्यवती धिष्ण्या धवलाम्भोजसंनिभा [सव ख पाठः ।] ।\n\nधरिणी धारिणी धात्री धूरणी धरणी धरा (८००) ।। १८-१४० ।।\n\nधार्मिका धर्मसहिता धर्मनिन्दकवर्जिता ।\n\nनवीना नगजा निम्ना निम्ननाभिर्नगेश्वरी ।। १८-१४१ ।।\n\nनूतनाम्भोजनयना नवीनाम्भोजसुन्दरी ।\n\nनागरी नगरज्येष्ठा नगराजसुता नगा ।। १८-१४२ ।।\n\n(प्. २१५) नागराजकृततोषा नागराजविभूषिता ।\n\nनागेश्वरी नागरूढा नागराजकुलेश्वरी ।। १८-१४३ ।।\n\nनवीनेन्दुकला नान्दी नन्दिकेश्वरवल्लभा ।\n\nनीरजा नीरजाक्षी च नीरजद्वन्द्वलोचना ।। १८-१४४ ।।\n\nनीरा नीरभवा वाणी नीरनिर्मलदेहिनी ।\n\nनागयज्ञोपवीताढ्या नागयज्ञोपवीतिका ।। १८-१४५ ।।\n\nनागकेसरसंतुष्टा नागकेसरमालिनी ।\n\nनवीनकेतकीकुन्द - मल्लिकाम्भोजभूषिता ।। १८-१४६ ।।\n\nनायिका नायकप्रीता नायकप्रेमभूषिता ।\n\nनायकप्रेमसहिता नायकप्रेमभाविता ।। १८-१४७ ।।\n\nनायकानन्दनिलया नायकानन्दकारिणी ।\n\nनर्मकर्मरता नित्यं नर्मकर्मफलप्रदा ।। १८-१४८ ।।\n\nनर्मकर्मप्रिया नर्मा नर्मकर्मकृतालया ।\n\nनर्मप्रीता नर्मरता नर्मध्यानपरायणा ।। १८-१४९ ।।\n\nपौष्णप्रिया च पौष्पेज्या पुष्पदामविभूषिता ।\n\nपुण्यदा पूर्णिमा पूर्णा कोटिपुण्यफलप्रदा ।। १८-१५० ।।\n\nपुराणागमगोप्या च पुराणागमगोपिता ।\n\nपुराणगोचरा पूर्णा पूर्वा प्रौढा विलासिनी ।। १८-१५१ ।।\n\nप्रह्लादहृदयाह्लादगेहिनी पुण्यचारिणी ।\n\nफाल्गुनी फाल्गुनप्रीता फाल्गुनप्रेधारिणी ।। १८-१५२ ।।\n\nफाल्गुनप्रेमदा चैव फणिराजविभूषिता ।\n\nफणिकाञ्ची फणिप्रीता फणिहारविभूषिता ।। १८-१५३ ।।\n\nफणीशकृतसर्वाङ्गभूषणा फणिहारिणी ।\n\nफणिप्रीता फणिरता फणिकङ्कणधारिणी ।। १८-१५४ ।।\n\n(प्. २१६) फलदा त्रिफला शक्ता फलाभरणभूषिता ।\n\nफकारकूटसर्वाङ्गी फाल्गुनानन्दवर्द्धिनी ।। १८-१५५ ।।\n\nवासुदेवरता विज्ञा विज्ञविज्ञानकारिणी ।\n\nवीणावती बलाकीर्णा बालपीयूषरोचिका ।। १८-१५६ ।।\n\nबालावसुमती विद्या विद्याहारविभूषिता ।\n\nविद्यावती वैद्यपदप्रीता वैवस्वती बलिः ।। १८-१५७ ।।\n\nबलिविध्वंसिनी चैव वराङ्गस्था (९००) वरानना ।\n\nविष्णोर्वक्षःस्थलस्था च वाग्वती विन्ध्यवासिनी ।। १८-१५८ ।।\n\nभीतिदा भयदा भानोरंशुजालसमप्रभा ।\n\nभार्गवेज्या भृगोः पूज्या भरद्वारनमस्कृता ।। १८-१५९ ।।\n\nभीतिदा भयसंहन्त्री भीमाकारा च सुन्दरी ।\n\nमायावती मानरता मानसंमानतत्परा ।। १८-१६० ।।\n\nमाधवानन्ददा माध्वी मदिरामुदितेक्षणा ।\n\nमहोत्सवगुणोपेता महती च महद्गुणा ।। १८-१६१ ।।\n\nमदिरामोदनिरता मदिरामज्जने रता ।\n\nयशोधरी यशोविद्या यशोदानन्दवर्द्धिनी ।। १८-१६२ ।।\n\nयशःकर्पूरधवला यशोदामविभूषिता ।\n\nयमराजप्रिया [स्वसा ख पाठः ।] योगमार्गानन्दप्रवर्द्धिनी ।। १८-१६३ ।।\n\nयमस्वसा च यमुना योगमार्गप्रवर्द्धिनी ।\n\nयादवानन्दकर्त्री च यादवानन्दवर्द्धिनी ।। १८-१६४ ।।\n\nयज्ञप्रीता यज्ञमयी यज्ञकर्मविभूषिता ।\n\nरामप्रीता रामरता रामतोषणतत्परा ।। १८-१६५ ।।\n\nराज्ञी राजकुलेज्या च राजराजेश्वरी रमा ।\n\nरमणी रामणी रम्या रामानन्दप्रदायिनी ।। १८-१६६ ।।\n\n(प्. २१७) रजनीकरपूर्णास्या रक्तोत्पलविलोचना ।\n\nलाङ्गलिप्रेमसंतुष्टा लाङ्गलिप्रणयप्रिया ।। १८-१६७ ।।\n\nलाक्षारुणा च ललना लीला लीलावती लया ।\n\nलङ्केश्वरगुणप्रीता लङ्केशवरदायिनी ।। १८-१६८ ।।\n\nलवङ्गीकुसुमप्रीता लवङ्गकुसुमस्रजा [मोत्सुका ख ।] ।\n\nधाता विवस्वद्गृहिणी विवस्वत्प्रेमधारिणी ।। १८-१६९ ।।\n\nशवोपरिसमासीना शववक्षःस्थलस्थिता ।\n\nशरणागतरक्षित्री शरण्या श्रीः शरद्गुणा ।। १८-१७० ।।\n\nषट्कोणमध्यमध्यस्था [चक्र ख पाठः ।] संपद(ह?र्थ)निषेविता ।\n\nहू/काराकारिणी देवी हू/काररूपशोभिता ।। १८-१७१ ।।\n\nक्षेमङ्करी तथा क्षेमा क्षेमधामविवर्द्धिनी ।\n\nक्षेमाम्नाया तथाज्ञा च इडा इश्वरवल्लभा ।। १८-१७२ ।।\n\nउग्रदक्षा तथा चोग्रा अकारादिस्वरोद्भवा ।\n\nऋकारवर्णकूटस्था ॠकारस्वरभूषिता ।। १८-१७३ ।।\n\nएकारा च तथा चैका एकाराक्षरवासिता ।\n\nऐष्टा चैषा तथा चौषा औकाराक्षरधारिणी ।। १८-१७४ ।।\n\nअं अःकारस्वरूपा च सर्वागमसुगोपिता (१०००) ।\n\nइत्येतत् कथितं देवि तारानामसहस्रकम् ।। १८-१७५ ।।\n\nय इदं पठति स्तोत्रं प्रत्यहं भक्तिभावतः ।\n\nदिवा वा यदि वा रात्रौ सन्ध्ययोरुभयोरपि ।। १८-१७६ ।।\n\nस्तवराजस्य पाठेन राजा भवति किङ्करः ।\n\nसर्वागमेषु पूज्यः स्यात् सर्वतन्त्रे स्वयं हरः ।। १८-१७७ ।।\n\nशिवस्थाने श्मशाने च शून्यागारे चतुष्पथे ।\n\nय पठेच्छृणुयाद् वापि स योगी नात्र संशयः ।। १८-१७८ ।।\n\n(प्. २१८) यानि नामानि सन्त्यस्मिन् प्रसङ्गाद् मुरवैरिणः ।\n\nग्राह्याणि तानि कल्याणि नान्यान्यपि [तु ख पाठः ।] कदाचन ।। १८-१७९ ।।\n\nहरेर्नाम न गृह्णीयाद् न स्पृशेत् तुलसीदलम् ।\n\nनान्यचिन्ता प्रकर्तव्या नान्यनिन्दा कदाचन ।। १८-१८० ।।\n\nसिन्दूरकरवीराद्यैः पुष्पैर्लोहितकैस्तथा ।\n\nयोऽर्चयेद् भक्तिभावेन तस्यासाध्यं न किञ्चन ।। १८-१८१ ।।\n\nवातस्तम्भं जलस्तम्भं गतिस्तम्भं विवस्वतः ।\n\nवह्नेः स्तम्भं [शैत्यं ख पाठः ।] करोत्येव स्तवस्यास्य प्रकीर्तनात् ।। १८-\n\n१८२ ।।\n\nश्रियमाकर्षयेत् [पते ख पाठः ।] तूर्णमानृण्यं जायते हठात् ।\n\nयथा तृणं दहेद् वह्निस्तथारीन् मर्दयेत् क्षणात् ।। १८-१८३ ।।\n\nमोहयेद् राजपत्नीश्च देवानपि वशं नयेत् ।\n\nयः पठेत् शृणुयाद् वापि एकचित्तेन सर्वदा ।। १८-१८४ ।।\n\nदीर्घायुश्च सुखी वाग्मी वाणी तस्य वशङ्करी ।\n\nसर्वतीर्थाभिषेकेण गयाश्राद्धेन यत् फलम् ।। १८-१८५ ।।\n\nतत्फलं लभते सत्यं यः पठेदेकचित्ततः ।\n\nयेषामाराधने श्रद्धा ये तु साधितुमुद्यताः ।। १८-१८६ ।।\n\nतेषां कृतित्वं सर्वं स्याद् गतिर्देवि परा च सा ।\n\nऋतुयुक्तलतागारे स्थित्वा दण्डेन ताडयेत् ।। १८-१८७ ।।\n\nजप्त्वा स्तुत्वा च भक्त्या च गच्छेद् वै तारिणीपदम् ।\n\nअष्टम्यां च चतुर्दश्यां नवम्यां शनिवासरे ।। १८-१८८ ।।\n\nसंक्रान्त्यां मण्डले रात्रौ अमावास्यां च योऽर्चयेत् ।\n\nवर्षं व्याप्य च देवेशि तस्याधीनाश्च सिद्धयः ।। १८-१८९ ।।\n\nसुतहीना च या नारी दौर्भाग्यामयपीडिता ।\n\nवन्ध्या वा काकवन्ध्या वा मृतगर्भा च याङ्गना ।। १८-१९० ।।\n\n(प्. २१९) धनधान्यविहीना च रोगशोकाकुला च या ।\n\nसापि चैतद् महादेवि भूर्जपत्रे लेखापयेत् [लिखेत् ततः ख पाठः ।] ।। १८-१९१ ।।\n\nसव्ये भुजे च बध्नीयात् सर्वसौख्यवती भवेत् ।\n\nएवं पुमानपि प्रायो दुःखेन परिपीडितः ।। १८-१९२ ।।\n\nसभायां व्यसने घोरे विवादे शत्रुसंकटे ।\n\nचतुरङ्गे च तथा युद्धे सर्वत्रापत्[अरि ख पाठ]प्रपीडिते ।। १८-१९३ ।।\n\nस्मरणादेव कल्याणि संक्षयं यान्ति दूरतः ।\n\nपूजनीयं प्रयत्नेन शून्यागारे शिवालये ।। १८-१९४ ।।\n\nबिल्वमूले श्मशाने च तटे वा कुलमण्डले ।\n\nशर्करासवसंयुक्तैर्भक्तैर्दुग्धैः सपायसैः ।। १८-१९५ ।।\n\nअपूपापिष्टसंयुक्तैर्नैवेद्यैश्च यथोचितैः ।\n\nनिवेदितं च यद्द्रव्यं भोक्तव्यं च विधानतः ।। १८-१९६ ।।\n\nतन्न चेद् भुज्यते मोहाद् भोक्तुं नेच्छन्ति देवताः ।\n\nअनेनैव विधानेन योऽर्चयेत् परमेश्वरीम् ।। १८-१९७ ।।\n\nस भूमिवलये देवि साक्षादीशो न संशयः ।\n\nमहाशङ्खेन देवेशि सर्वं कार्यं जपादिकम् ।। १८-१९८ ।।\n\nकुलसर्वस्वकस्यैवं प्रभावो वर्णितो मया ।\n\nन शक्यते समाख्यातुं वर्षकोटिशतैरपि ।। १८-१९९ ।।\n\nकिञ्चिद् मया च चापल्यात् कथितं परमेश्वरि ।\n\nजन्मान्तरसहस्रेण वर्णितुं नैव शक्यते ।। १८-२०० ।।\n\nकुलीनाय प्रदातव्यं ताराभक्तिपराय च ।\n\nअन्यभक्ताय नो देयं वैष्णवाय विशेषतः ।। १८-२०१ ।।\n\nकुलीनाय महेच्छाय भक्तिश्रद्धापराय च ।\n\nमहात्मने सदा देयं परीक्षितगुणाय च ।। १८-२०२ ।।\n\n(प्. २२०) नाभक्ताय प्रदातव्यं पथ्यन्तरपराय च ।\n\nन देयं देवदेवेशि गोप्यं सर्वागमेषु च ।। १८-२०३ ।।\n\nपूजाजपविहीनाय स्त्रीसुरानिन्दकाय च ।\n\nन स्तवं दर्शयेत् क्वापि संदर्श्य शिवहा भवेत् ।। १८-२०४ ।।\n\nपठनीयं सदा देवि सर्वावस्थासु सर्वदा ।\n\nयः स्तोत्रं कुलनायिके प्रतिदिनं भक्त्या पठेद् मानवः \n\nस स्याद्वित्तचयैर्धनेश्वरसमो विद्यामदैर्वाक्पतिः ।\n\nसौन्दर्येण च मूर्तिमान् मनसिजः कीर्त्या च नारायणः \n\nशक्त्या शङ्कर एव सौख्य[शौर्य ।]विभवैर्भूमेः पतिर्नान्यथा ।। १८-२०५ ।।\n\nइति ते कथितं गुह्यं तारानामसहस्रकम् ।\n\nअस्मात् परतरं स्तोत्रं नास्ति तन्त्रेषु निश्चयः ।। १८-२०६ ।।\n\nइति श्रीबृहन्नीलतन्त्रे भैरवभैरवीसंवादे (तारासहस्रनामनिरूपणं) \n\nअष्टादशः पटलः ।। १८ ।।\n\nअथ\n\nएकोनविंशः पटलः ।\n\nश्रीभैरव उवाच ।\n\nअथ वक्ष्ये महेशानि कवचं परमाद्भुतम् ।\n\nयज्ज्ञात्वा साधकाः सर्वे अवश्यं मुक्तिमाप्नुयुः ।। १९-१ ।।\n\n(प्. २२१) श्रूयतां परमं गुह्यं कवचं मन्मुखिदितम् ।\n\nजपाद्धि सर्वकल्याणं जायते नात्र संशयः ।। १९-२ ।।\n\nअप्रकाश्यं महादेवि तव स्नेहात् प्रकाशितम् ।\n\nउद्धृतं सारभूतानां सारात् सारतरं परम् ।। १९-३ ।।\n\nकवचं धारयेद् यस्तु पठेद् वा भक्तिभावतः ।\n\nस शिवः स च विद्येशः स च योगी न संशयः ।। १९-४ ।।\n\nकवचेन विना देवि योऽर्चयेत् तारिणीं पराम् ।\n\nकल्पकोटिशतेनापि न सिद्धिर्जायते प्रिये ।। १९-५ ।।\n\nब्रह्मविष्णुशिवानां च बीजं रक्षतु मूलकम् ।\n\nतदेव शक्तिमूलं च लिङ्गं रक्षतु यत्नतः ।। १९-६ ।।\n\nमणिपूरं सदा पातु वधूबीजमशेषतः ।\n\nअनाहतं वर्मबीजं पातु मे सर्वसर्वतः ।। १९-७ ।।\n\nअस्त्रादि सर्वदा पातु विशुद्धं कण्ठदेशकम् ।\n\nशेषं हि पातु मे नित्यमाज्ञास्थानं द्विपत्रकम् ।। १९-८ ।।\n\nशीर्षं पातु सदा तारा जटा पातु सदाननम् ।\n\nनीलासरस्वती पातु हृदयं मे सदा पुनः ।। १९-९ ।।\n\nमूलाधारं सदा पातु महानीलसरस्वती ।\n\nअक्षोभ्यः पातु सर्वाङ्गं बृहती पातु भालकम् ।। १९-१० ।।\n\nउग्रतारा देवता मे शङ्खं रक्षतु सर्वदा ।\n\nकर्णौ (तु)मे सदा पातु ह्रीं बीजं तदशेषतः ।। १९-११ ।।\n\nस्तनद्वयं सदा पातु हूंशक्तिर्विघ्नघातकः ।\n\nरसनां मे सदा पातु लक्ष्मीर्देवी च शाश्वती ।। १९-१२ ।।\n\nरसनाग्रं सदा पातु सरस्वती प्रयत्नतः ।\n\nरतिः पातु सदा बीजं प्रीतिर्मे वदनं सदा ।। १९-१३ ।।\n\n(प्. २२२) कीर्तिः कीर्तिं सदा पातु शान्तिः शान्तिं सदावतु ।\n\nपुष्टिर्मे पातु पुष्टिं च तुष्टिस्तुष्टिं सदावतु ।। १९-१४ ।।\n\nवैरोचनः सदा पातु शङ्खं च शङ्खपाण्डुरः ।\n\nपाण्डुरो मे सदा गुह्यं पातु नित्यं च सर्वशः ।। १९-१५ ।।\n\nपद्मनाभः सदा पातु नाभिं मे दशपत्रिकाम् ।\n\nअसिताङ्गः पातु लिङ्गं नामकः पातु कर्णकौ ।। १९-१६ ।।\n\nमामकः पातु मे बाहू हस्तौ पातु महेश्वरी ।\n\nतारा [तारको ख पाठः ।] मे पातु सततं पृष्ठं पद्मान्तको मम ।। १९-१७ \n\n।।\n\nपार्श्वं मे च सदा (पा(तु?तां)यमान्तकवदान्तकौ ।\n\nचरणौ मे सदा पातां विघ्नान्तनरकान्तकौ ।। १९-१८ ।।\n\nतारा मे पातु सततं अष्टाङ्गं परमेश्वरी ।\n\nइतीदं कवचं देवि कथितं मन्मुखोदितम् ।। १९-१९ ।।\n\nप्रमादात् परमेशानि न प्रकाश्यं कदाचन ।\n\nयोगिनीभिस्तदा हन्यात् स्वयं च वधकारिणी ।। १९-२० ।।\n\nयदि भाग्यवशाद् देवि लब्धं साधकसत्तमैः ।\n\nतदा तस्य महासिद्धिर्जायते देवि निश्चितम् ।। १९-२१ ।।\n\nनिषेद्धेभ्यो न दातव्यं न प्रकाश्यं कदाचन ।\n\nयदि दद्याद् निषिद्धेभ्यो तदा मृत्युमवाप्नुयात् ।। १९-२२ ।।\n\nदद्यात् शान्ताय शिष्याय तन्त्रमन्त्रयुताय च ।\n\nगुरुभक्तियुतायैव तत्र सिद्धिरनुत्तमा ।। १९-२३ ।।\n\nरहस्यं कथितं सर्वमनन्तफलदायकम् ।\n\nगोप्तव्यं परमेशानि न प्रकाश्यं कदाचन ।। १९-२४ ।।\n\nकवचेन विना देवि योऽर्चयेत् तारिणीं शिवाम् ।\n\nतमश्नाति महोग्रा सा योगिनीभिः सुनिश्चितम् ।। १९-२५ ।।\n\n(प्. २२३) इति ते कथितं गुह्यं कवचं देवि दुर्लभम् ।\n\nअथ वक्ष्ये महेशानि गोपनीयं प्रयत्नतः ।। १९-२६ ।।\n\nगुप्तमन्त्रं गुप्तजापं शृणुष्व क(म)लानने ।\n\nमहाशक्तिं समुद्धृत्य मातङ्गीं परमेश्वरीम् ।। १९-२७ ।।\n\nवह्निबीजं महेशानि बीजत्रयमुदाहृतम् ।\n\nबीजत्रयात्मकं मन्त्रं सर्वसारस्वतप्रदम् ।। १९-२८ ।।\n\nएकादशसहस्रं तु पुरश्चरणमिष्यते ।\n\nहोमयेत् तद्दशांशेन दशांशेनैव तर्पणम् ।। १९-२९ ।।\n\nअभिषेकं दशांशेन भोजयेद् ब्राह्मणान् दश ।\n\nमधूनि पायसं चैव महाज्यं च महेश्वरि ।। १९-३० ।।\n\nजुहुयाद् भक्तिभावेन सर्वतन्त्रेषु गोपितम् ।\n\nअनेन मन्त्रराजेन साधयेत् तारिणीं शुभाम् ।। १९-३१ ।।\n\nततः सिद्धो महादेवि भवत्येव महेश्वरि ।\n\nयुवतीयोनिदेशे तु हस्तमारोप्य सुन्दरि ।। १९-३२ ।।\n\nउत्तरास्यो महेशानि भूत्वा परमसुन्दरीम् ।\n\nतारिणीं भावयेद् देवि मनसा काममोहिनीम् ।। १९-३३ ।।\n\nसंभाव्य परमेशानि योनिमध्ये महेश्वरि ।\n\nतत्र मुखं समानीय जपेदष्टोत्तरं शतम् ।। १९-३४ ।।\n\nसिद्धमन्त्री महेशानि जायते नात्र संशयः ।\n\nपञ्चदिनप्रयोगेन कुबेर इव जायते ।। १९-३५ ।।\n\nसर्वैश्वर्ययुतो भूत्वा विहरेत् क्षितिमण्डले ।\n\nअष्टोत्तरशतं जप्यं स्तनमर्दनपूर्वकम् ।। १९-३६ ।।\n\nक्षिपेत् लिङ्गं योनिगर्ते लघु शीर्षे च मस्तकम् ।\n\nघाताघातेन देवेशि शुक्रमुत्सार्य सुन्दरि ।। १९-३७ ।।\n\n(प्. २२४) वामहस्ते तदाधाय तिलकं कारयेद् यदि ।\n\nसर्वसंपत्तिमान् भूत्वा मोदते पृथिवीतले ।। १९-३८ ।।\n\nराजानोऽपि च दासत्वं भजन्ते किं परे जनाः ।\n\nतस्य पादपद्मद्वन्द्वं रा(ज्ञः?ज्ञां)किरीटभूषणम् ।। १९-३९ ।।\n\nसभायां जायते देवि बृहस्पतिरिवापरः ।\n\nइति ते कथितं गुप्तमन्त्रजापं महाधनम् ।। १९-४० ।।\n\nमन्त्रराजं महादेवि कथितं नगन्दिनि ।\n\nगोपनीयं पशोरग्रे सिद्धमन्त्रं सदा शिवे ।। १९-४१ ।।\n\nइति श्रीबृहन्नीलतन्त्रे भैरवभैरवीसंवादे (ताराकवच \n\nगुप्तमन्त्रनिरूपणं) एकोनविंशः पटलः ।। १९ ।।\n\nअथ\n\nविंशः पटलः ।\n\nश्रीदेव्युवाच ।\n\nसर्वं संसूचितं देव नाम्नां शतं महेश्वर ।\n\nयत्नैः शतैर्महादेव मयि नात्र प्रकाशितम् ।। २०-१ ।।\n\nपठित्वा परमेशान हठात् सिद्ध्यति साधकः ।\n\nनाम्नां शतं महादेव कथयस्व समासतः ।। २०-२ ।।\n\n(प्. २२५) श्रीभैरव उवाच ।\n\nशृणु देवि प्रवक्ष्यामि भक्तानां हितकारकम् ।\n\nयज्ज्ञात्वा साधकाः सर्वे जीवन्मुक्तिमुपागताः ।। २०-३ ।।\n\nकृतार्थास्ते हि विस्तीर्णा यान्ति देवीपुरे स्वयम् ।\n\nनाम्नां शतं प्रवक्ष्यामि जपात् स(अ)र्वज्ञदायकम् ।। २०-४ ।।\n\nनाम्नां सहस्रं संत्यज्य नाम्नां शतं पठेत् सुधीः ।\n\nकलौ नास्ति महेशानि कलौ नान्या गतिर्भवेत् ।। २०-५ ।।\n\nशृणु साध्वि वरारोहे शतं नाम्नां पुरातनम् ।\n\nसर्वसिद्धिकरं पुंसां साधकानां सुखप्रदम् ।। २०-६ ।।\n\nतारिणी तारसंयोगा महातारस्वरूपिणी ।\n\nतारकप्राणहर्त्री च तारानन्दस्वरूपिणी ।। २०-७ ।।\n\nमहानीला महेशानी महानीलसरस्वती ।\n\nउग्रतारा सती साध्वी भवानी भवमोचिनी ।। २०-८ ।।\n\nमहाशङ्खरता भीमा शाङ्करी शङ्करप्रिया ।\n\nमहादानरता चण्डी चण्डासुरविनाशिनी ।। २०-९ ।।\n\nचन्द्रवद्रूपवदना चारुचन्द्रमहोज्ज्वला ।\n\nएकजटा कुरङ्गाक्षी वरदाभयदायिनी ।। २०-१० ।।\n\nमहाकाली महादेवी गुह्यकाली वरप्रदा ।\n\nमहाकालरता साध्वी महैश्वर्यप्रदायिनी ।। २०-११ ।।\n\nमुक्तिदा स्वर्गदा सौम्या सौम्यरूपा सुरारिहा ।\n\nशठविज्ञा महानादा कमला बगलामुखी ।। २०-१२ ।।\n\nमहामुक्तिप्रदा काली कालरात्रिस्वरूपिणी ।\n\nसरस्वती सरिच्श्रेष्ठा स्वर्गङ्गा स्वर्गवासिनी ।। २०-१३ ।।\n\nहिमालयसुता कन्या कन्यारूपविलासिनी ।\n\nशवोपरिसमासीना मुण्डमालाविभूषिता ।। २०-१४ ।।\n\n(प्. २२६) दिगम्बरा पतिरता विपरीतरतातुरा ।\n\nरजस्वला रजःप्रीता स्वयम्भूकुसुमप्रिया ।। २०-१५ ।।\n\nस्वयम्भूकुसुमप्राणा स्वयम्भूकुसुमोत्सुका ।\n\nशिवप्राणा शिवरता शिवदात्री शिवासना ।। २०-१६ ।।\n\nअट्टहासा घोररूपा नित्यानन्दस्वरूपिणी ।\n\nमेघवर्णा किशोरी च युवतीस्तनकुङ्कुमा ।। २०-१७ ।।\n\nखर्वा खर्वजनप्रीता मणिभूषितमण्डना ।\n\nकिङ्किणीशब्दसंयुक्ता नृत्यन्ती रक्तलोचना ।। २०-१८ ।।\n\nकृशाङ्गी कृसरप्रीता शरासनगतोत्सुका ।\n\nकपालखर्परधरा पञ्चाशन्मुण्डमालिका ।। २०-१९ ।।\n\nहव्यकव्यप्रदा तुष्टिः पुष्टिश्चैव वराङ्गना ।\n\nशान्तिः क्षान्तिर्मनो बुद्धिः सर्वबीजस्वरूपिणी ।। २०-२० ।।\n\nउग्रापतारिणी तीर्णा निस्तीर्णगुणवृन्दका ।\n\nरमेशी रमणी रम्या रामानन्दस्वरूपिणी ।। २०-२१ ।।\n\nरजनीकरसंपूर्णा रक्तोत्पलविलोचना (१००) ।\n\nइति ते कथितं दिव्यं शतं नाम्नां महेश्वरि ।। २०-२२ ।।\n\nप्रपठेद् भक्तिभावेन तारिण्यास्तारणक्षमम् ।\n\nसर्वासुरमहानादस्तूयमानमनुत्तमम् ।। २०-२३ ।।\n\nषण्मासाद् महदैश्वर्यं लभते परमेश्वरि ।\n\nभूमिकामेन जप्तव्यं वत्सरात्तां लभेत् प्रिये ।। २०-२४ ।।\n\nधनार्थी प्राप्नुयादर्थं मोक्षार्थी मोक्षमाप्नुयात् ।\n\nदारार्थी प्राप्नुयाद् दारान् सर्वागम(पुरो?प्रचो)दितान् ।। २०-२५ ।।\n\nअष्टम्यां च शतावृत्त्या प्रपठेद् यदि मानवः ।\n\nसत्यं सिद्ध्यति देवेशि संशयो नास्ति कश्चन ।। २०-२६ ।।\n\nइति सत्यं पुनः सत्यं सत्यं सत्यं महेश्वरि ।\n\n(प्. २२७) अस्मात् परतरं नास्ति स्तोत्रमध्ये न संशयः ।। २०-२७ ।।\n\nनाम्नां शतं पठेद् मन्त्रं संजप्य भक्तिभावतः ।\n\nप्रत्यहं प्रपठेद् देवि यदीच्छेत् शुभमात्मनः ।। २०-२८ ।।\n\nइदानीं कथयिष्यामि विद्योत्पत्तिं वरानने ।\n\nयेन विज्ञानमात्रेण विजयी भुवि जायते ।। २०-२९ ।।\n\nयोनिबीजत्रिरावृत्त्या मध्यरात्रौ वरानने ।\n\nअभिमन्त्र्य जलं स्निग्धं अष्टोत्तरशतेन च ।। २०-३० ।।\n\nतज्जलं तु पिबेद् देवि षण्मासं जपते यदि ।\n\nसर्वविद्यामयो भूत्वा मोदते पृथिवीतले ।। २०-३१ ।।\n\nशक्तिरूपां महादेवीं शृणु हे नगनन्दिनि ।\n\nवैष्णवः शैवमार्गो वा शाक्तो वा गाणपोऽपि वा ।। २०-३२ ।।\n\nतथापि शक्तेराधिक्यं शृणु भैरवसुन्दरि ।\n\nसच्चिदानन्दरूपाच्च सकलात् परमेश्वरात् ।। २०-३३ ।।\n\nशक्तिरासीत् ततो नादो नादाद् बिन्दुस्ततः परम् ।\n\nअथ बिन्द्वात्मनः कालरूपबिन्दुकलात्मनः ।। २०-३४ ।।\n\nजायते च जगत्सर्वं सस्थावरचरात्मकम् ।\n\nश्रोतव्यः स च मन्तव्यो निर्ध्यातव्यः स एव हि ।। २०-३५ ।।\n\nसाक्षात्कार्यश्च देवेशि आगमैर्विविधैः शिवे ।\n\nश्रोतव्यः श्रुतिवाक्येभ्यो मन्तव्यो मननादिभिः ।। २०-३६ ।।\n\nउपपत्तिभिरेवायं ध्यातव्यो गुरुदेशतः ।\n\nतदा स एव सर्वात्मा प्रत्यक्षो भवति क्षणात् ।। २०-३७ ।।\n\nतस्मिन् देवेशि प्रत्यक्षे शृणुष्व परमेश्वरि ।\n\nभावैर्बहुविधैर्देवि भावस्तत्रापि नीयते ।। २०-३८ ।।\n\nभक्तेभ्यो नानाघासेभ्यो गवि चैको यथा रसः ।\n\nस(तु)दुग्धाख्यसंयोगे नानात्वं लभते प्रिये ।। २०-३९ ।।\n\n(प्. २२८) तृणेन जायते देवि रसस्तस्मात् परो रसः ।\n\nतस्मात् दधि ततो हव्यं तस्मादपि रसोदयः ।। २०-४० ।।\n\nस एव कारणं तत्र तत्कार्यं स च लक्ष्यते ।\n\nदृश्यते च महादे(व?वि)न कार्यं न च कारणम् ।। २०-४१ ।।\n\nतथैवायं स एवात्मा नानाविग्रहयोनिषु ।\n\nजायते च ततो जातः कालभेदो हि भाव्यते ।। २०-४२ ।।\n\nस जातः स मृतो बद्धः स मुक्तः स सुखी पुमान् ।\n\nस वृद्धः स च विद्वांश्च न स्त्री पुमान् नपुंसकः ।। २०-४३ ।।\n\nनानाध्याससमायोगादात्मना जायते शिवे ।\n\nएक एव स एवात्मा सर्वरूपः सनातनः ।। २०-४४ ।।\n\nअव्यक्तश्च स च व्यक्तः प्रकृत्या ज्ञायते ध्रुवम् ।\n\nतस्मात् प्रकृतियोगेन विना न ज्ञायते क्वचित् ।। २०-४५ ।।\n\nविना घटत्वयोगेन न प्रत्यक्षो यथा घटः ।\n\nइतराद् भिद्यमानोऽपि स भेदमुपगच्छति ।। २०-४६ ।।\n\nमां विना पुरुषे भेदो न च याति कथञ्चन ।\n\nन प्रयोगैर्न च ज्ञानैर्न श्रुत्या न गुरुक्रमैः ।। २०-४७ ।।\n\nन स्नानैस्तर्पणैर्वापि नच (ज्ञा?दा)नैः कदाचन ।\n\nप्रकृत्या ज्ञायते ह्यात्मा प्रकृत्या लुप्यते पुमान् ।। २०-४८ ।।\n\nप्रकृत्याधिष्ठितं सर्वं प्रकृत्या वञ्चितं जगत् ।\n\nप्रकृत्या भेदमाप्नोति प्रकृत्याभेदमाप्नुयात् ।। २०-४९ ।।\n\nनरस्तु प्रकृतिर्नैव न पुमान् परमेश्वरः ।\n\nइति ते कथितं तत्त्वं सर्वसारमनोरमम् ।। २०-५० ।।\n\nइति श्रीबृहन्नीलतन्त्रे भैरवभैरवीसंवादे (ताराशतनाम \n\nतत्त्वसारनिरूपणं) विंशः पटलः ।। २० ।।\n\nअथ\n\nएकविंशः पटलः ।\n\nश्रीभैरव उवाच\n\nअथ वक्ष्ये महेशानि तत्त्वसारं पुरातनम् ।\n\nयेन विज्ञानमात्रेण कुबेर इव जायते ।। २१-१ ।।\n\nताम्रसीसकमेतत् तु पित्तलं चापि यत्नतः ।\n\nचतुर्हस्तप्रमाणं हि गर्तं कृत्वा तु साधकः ।। २१-२ ।।\n\nसरलं भस्म कुर्याच्च विवर्जाङ्गारसंयुतम् ।\n\nकरीषमर्धसं(युक्तं?शुष्कं)ताम्रस्योपरि पूरितम् ।। २१-३ ।।\n\nतापयेत् परमेशानि दिनानि सप्त चैव हि ।\n\nततः प(रे?रं)महेशानि उत्तोल्य यत्नतः शिवे ।। २१-४ ।।\n\nपात्रे लोहमये देवि तमादाय महेश्वरि ।\n\nवि(वज?वर्जा)ङ्गारजैर्देवि अलातैस्तापयेद् दृढम् ।। २१-५ ।।\n\nद्रवीभूतं तथा ताम्रं येन जायेत सुन्दरि ।\n\nतदर्धं च रसं तत्र दद्यात् प्रयतमानसः ।। २१-६ ।।\n\nविजावरसकेनैव अटरूषरसेन च ।\n\nसिंहिकारसकेनाथ युक्तं कुर्याद् महेश्वरी ।। २१-७ ।।\n\nततश्च स्वर्णं जायेत सत्यं सुरगणार्चिते ।\n\nमूलमन्त्रस्य जाप्येन सिद्ध्यत्येव न संशयः ।। २१-८ ।।\n\nसहस्रदशजापेन सिद्ध्यत्येव न संशयः ।\n\nपूर्वोक्तेन रसेनैव शुद्धसूतेन वा पुनः ।। २१-९ ।।\n\n(प्. १३०) संहृत्य तत्र दद्याच्च सीसकं रूप्यतां व्रजेत् ।\n\nइति ते कथितं सर्वं सर्वसारस्वतप्रदम् ।। २१-१० ।।\n\nप्रयोगार्हो भवेद् देवि सत्यं सत्यं वरानने ।\n\nइदानीं शृणु चार्वङ्गि सूतभस्म तथैव च ।। २१-११ ।।\n\nयेन विज्ञानमात्रेण मंत्रसिद्धिर्भवेत् प्रिये ।\n\nसार्धहस्तप्रमाणेन गर्तं कृत्वा तु देशिकः ।। २१-१२ ।।\n\nहरिद्रागोमयेनाथ लेपयेत् परमेश्वरि ।\n\nततस्तु गजमूत्रेण भस्म कुर्याद् यथाविधि ।। २१-१३ ।।\n\nवैजयन्त्याश्च मूलेन तथा सिद्धरसेन च ।\n\nकरीषकेण देवेशि भस्मीकुर्याद् विधानतः ।। २१-१४ ।।\n\nशुद्धसुतं समादाय मङ्गले वासरे निशि ।\n\nऊर्ध्वाधो लवणं दत्त्वा भस्मीभवति तत्क्षणात् ।। २१-१५ ।।\n\nअश्वत्थपल्लवेनैव संयुक्तं परमेश्वरि ।\n\nसूतभस्म भवत्येव परेशि नात्र संशयः ।। २१-१६ ।।\n\nअश्वदन्तेन देवेशि वाजिमारेण चैव हि ।\n\nसंयुक्तसूतं तत्रत्यं भस्मीभवति तत्क्षणात् ।। २१-१७ ।।\n\nधातुना सह युक्तं तद् बद्धिभवति सुन्दरि ।\n\nपातालरसकेनैव भवेच्च स्वर्णमुत्तमम् ।। २१-१८ ।।\n\nआदौ च गुलिकां बद्ध्वा पश्चाद् रसेन ताडयेत् ।\n\nततो बद्धिभवत्येव सत्यं गुरुगणार्चिते ।। २१-१९ ।।\n\nत्रिरात्रस्य विधानेन जपं कुर्याच्छुचिस्मिते ।\n\nततः प्रयोगो देवेशि सिद्धो नास्त्यत्र संशयः ।। २१-२० ।।\n\nभावनारससंपन्नो भवेद् योगी महाकविः ।\n\nभावस्य निर्णयं देवि कथितमपि शोभने ।। २१-२१ ।।\n\n(प्. २३१) भावस्तु त्रिविधो देवि दिव्यवीरपशुक्रमात् ।\n\nगुरवस्तु त्रिधा ज्ञेयास्तथैव मन्त्रदेवताः ।। २१-२२ ।।\n\nआद्यो भावो महादेवि श्रेयान् सर्वागमेषु च ।\n\nद्वितीयो मध्यमः प्रोक्तस्तृतीयः सर्वनिन्दितः ।। २१-२३ ।।\n\nबहुजापात् तथा होमात् कायक्लेशादिविस्तरैः ।\n\nन भावेन बिना देवि मन्त्रविद्या फलप्रदा ।। २१-२४ ।।\n\nकिं वीरसाधनैर्लक्षैः किं वा कृष्टिकुलाकुलैः ।\n\nकिं पीठपूजनेनैव किं कन्याभोजनादिभिः ।। २१-२५ ।।\n\nस्वयोषित्प्रीतिदानेन किं परेषां तथैव च ।\n\nकिं जितेन्द्रियभावेन किं कुलाचारकर्मणा ।। २१-२६ ।।\n\nयदि भावविशुद्धात्मा न स्यात् कुलपरायणः ।\n\nभावेन लभते मुक्तिं भावेन कुलवर्द्धनम् ।। २१-२७ ।।\n\nभावेन गोत्रवृद्धिः स्याद् भावेन कुलसाधनम् ।\n\nकिं न्यासविस्तरेणैव किं भूतशुद्धिविस्तरैः ।। २१-२८ ।।\n\nकिं तथा पूजनेनैव यदि भावो न जायते ।\n\nशेषभावो महादे(व?वि)सर्वकर्मसुखावहः ।। २१-२९ ।।\n\nतेन भावेन देवेशि पूजयेत् परमेश्वरीम् ।\n\nविना हेतुकमासाद्य क्षोभयुक्तो महेश्वरः ।। २१-३० ।।\n\nयत्र कुत्र कुजे वारे श्मशानगमने कृते ।\n\nपूजाफलं लभेत् तत्र सप्तवासरसंमितम् ।। २१-३१ ।।\n\nचतुर्दश्यां गते तत्र पक्षपुण्यफलं लभेत् ।\n\nनागते नार्चिते स्थाने पशुरेव न संशयः ।। २१-३२ ।।\n\nनान्यः स्यादधिको देव इति चिन्तापरायणः ।\n\nसाधके क्षोभमापन्ने मम क्षोभः प्रजायते ।। २१-३३ ।।\n\n(प्. २३२) तस्माद् यत्नाद् भोगयुतो भवेद् वीरवरः सदा ।\n\nभोगेन मोक्षमाप्नोति भोगेन कुलसुन्दरीम् ।। २१-३४ ।।\n\nबिना हेतुकमासाद्य क्षोभयुक्तो महेश्वरः ।\n\nन पूजां मानसीं कुर्याद् न ध्यानं नच चिन्तनम् ।। २१-३५ ।।\n\nयद्यद् वदति निद्राति यत्करोति यदर्चति ।\n\nतत् सर्वं कुलरूपं तु ध्यात्वैवं विहरेत् सुधीः ।। २१-३६ ।।\n\nतस्माद् भुक्त्वा च पीत्वा च पूजयेत् परमेश्वरीम् ।\n\nन चैव श्रुतिदोषोऽत्र नापराधादिदुषणम् ।। २१-३७ ।।\n\nएकाकी निर्जने देशे श्मशाने पर्वते वने ।\n\nशुन्यागारे नदीतीरे निःशङ्को विहरेत् सदा ।। २१-३८ ।।\n\nवीराणां जपकालस्तु सर्वकालः प्रशस्यते ।\n\nसर्वदेशे सर्वपीठे कर्तव्यं कुलतोषणम् ।। २१-३९ ।।\n\nइति विज्ञाय देवेशि सर्वं कुर्याद् वरानने ।\n\nबहुनात्र किमुक्तेन किमन्यत् कथयामि ते ।। २१-४० ।।\n\nइति श्रीबृहन्निलतन्त्रे भैरवीभैरवसंवादे (रसायन - भावनिरूपणं) \n\nएकविंशः पटलः ।। २१ ।।\n\nअथ\n\nद्वाविंशः पटलः ।\n\nश्रीदेव्युवाच ।\n\nपूर्वं हि सूचितं देव कालीनामसहस्रकम् ।\n\nतद्वदस्व महादेव यदि स्नेहोऽस्ति मां प्रति ।। २२-१ ।।\n\nश्रीभैरव उवाच ।\n\nतन्त्रेऽस्मिन् परमेशानि कालीनामसहस्रकम् ।\n\nशृणुष्वैकमना देवि भक्तानां प्रीतिवर्द्धनम् ।। २२-२ ।।\n\n(ओं अस्याः श्रीकालीदेव्याः मन्त्रसहस्रनामस्तोत्रस्य महाकालभैरव ऋषिः \n\nअनुष्टुप् छन्दः श्रीकाली देवता क्री/ बीजं हू/ शक्तिः ह्री/ कीलकं \n\nधर्मार्थकाममोक्षार्थे विनियोगः) । न्यासादि, \n\nकलिका कामदा कुल्ला भद्रकाली गणेश्वरी ।\n\nभैरवी भैरवप्रीत भवानी भवमोचिनी ।। २२-३ ।।\n\nकालरात्रिर्महारात्रिर्मोहरात्रिश्च मोहिनी ।\n\nमहाकालरता सूक्ंसा कौलव्रतपरायणा ।। २२-४ ।।\n\nकोमलाङ्गी करालाङ्गी कमनीया वराङ्गना ।\n\nगन्धचन्दनदिग्धाङ्गी सती साध्वी पतिव्रता ।। २२-५ ।।\n\nकाकिनी वर्णरूपा च महाकालकुटुम्बिनी ।\n\nकामहन्त्री कामकला कामविज्ञा महोदया ।। २२-६ ।।\n\nकान्तरूपा महालक्ष्मिर्महाकालस्वरूपिणी ।\n\nकुलीना कुलसर्वस्वा कुलवर्त्मप्रदर्शिका ।। २२-७ ।।\n\n(प्. २३४) कुलरूपा चकोराक्षी श्रीदुर्गा दुर्गनाशिनी ।\n\nकन्या कुमारी गौरी तु कृष्णदेहा महामनाः ।। २२-८ ।।\n\nकृष्णाङ्गी नीलदेहा च पिङ्गकेशी कृशोदरी ।\n\nपिङ्गाक्षी कमलप्रीता काली कालपराक्रमा ।। २२-९ ।।\n\nकलानाथप्रिया देवी कुलकान्ताऽपराजिता ।\n\nउग्रतारा महोग्रा च तथा चैकजटा शिवा ।। २२-१० ।।\n\nनीला घना बलाका च कालदात्री कलात्मिका ।\n\nनारायणप्रिया सूक्ष्मा वरदा भक्तवत्सला ।। २२-११ ।।\n\nवरारोहा महाबाणा किशोरी युवती सती ।\n\nदीर्घाङ्गी दीर्घकेशा च नृमुण्डधारिणी तथा ।। २२-१२ ।।\n\nमालिनी नरमुण्डाली शवमुण्डास्थिधारिणी ।\n\nरक्तनेत्रा विशालाक्षी सिन्दूरभूषणा मही ।। २२-१३ ।।\n\nघोररात्रिर्महारात्रिर्घोरान्तकविनाशिनी ।\n\nनारसिंही महारौद्री नीलरूपा वृषासना ।। २२-१४ ।।\n\nविलोचना विरूपाक्षी रक्तोत्पलविलोचना ।\n\nपूर्णेन्दुवदना भीमा प्रसन्नवदना तथा (१००) ।। २२-१५ ।।\n\nपद्मनेत्रा विशालाक्षी शरज्ज्योत्स्नासमाकुला ।\n\nप्रफुल्लपुण्डरीकाभलोचना भयनाशिनी ।। २२-१६ ।।\n\nअट्टहासा महोच्छ्वासा महाविघ्नविनाशिनी ।\n\nकोटराक्षी कृशग्रीवा कुलतीर्थप्रस(अ)धिनी ।। २२-१७ ।।\n\nकुलगर्तप्रसन्नास्या महती कुलभूषिका ।\n\nबहुवाक्यामृतरसा चण्डरूपाति(रो?वे)गिनी ।। २२-१८ ।।\n\nवेगदर्पा विशालैन्द्री प्रचण्डचण्डिका तथा ।\n\nचण्डिका कालवदना सुतीक्ष्णनासिका तथा ।। २२-१९ ।।\n\n(प्. २३५) दीर्घकेशी सुकेशी च कपिलाङ्गी महारुणा ।\n\nप्रेतभूषणसंप्रीता प्रेतदोर्दण्डघण्टिका ।। २२-२० ।।\n\nशङ्खिनी शङ्खमुद्रा च शङ्खध्वनिनिनादिनी ।\n\nश्मशानवासिनी पूर्णा पूर्णेन्दुवदना शिवा ।। २२-२१ ।।\n\nशिवप्रीता शिवरता शिवासनसमाश्रया ।\n\nपुण्यालया महापुण्या पुण्यदा पुण्यवल्लभा ।। २२-२२ ।।\n\nनरमुण्डधरा भीमा भीमासुरविनाशिनी ।\n\nदक्षिणा दक्षिणाप्रीता नागयज्ञोपवीतिनी ।। २२-२३ ।।\n\nदिगम्बरी महाकाली शान्ता पीनोन्नतस्तनी ।\n\nघोरासना घोररूपा सृक्प्रान्ते - रक्तधारिका ।। २२-२४ ।।\n\nमहाध्वनिः शिवासक्ता महाशब्दा महोदरी ।\n\nकामातुरा कामसक्ता प्रमत्ता शक्तभावना ।। २२-२५ ।।\n\nसमुद्रनिलया देवी महामत्तजनप्रिया ।\n\nकर्षिता कर्षणप्रीता सर्वाकर्षणकारिणी ।। २२-२६ ।।\n\nवाद्यप्रीता महागीतरक्ता प्रेतनिवासिनी ।\n\nनरमुण्डसृजा गीता मालिनी माल्यभूषिता ।। २२-२७ ।।\n\nचतुर्भुजा महारौद्री दशहस्ता प्रियातुरा ।\n\nजगन्माता जगद्धात्री जगती मुक्तिदा परा ।। २२-२८ ।।\n\nजगद्धात्री जगत्त्रात्री जगदानन्दकारिणी ।\n\nजगज्जीवमयी हैमवती माया महाकचा ।। २२-२९ ।।\n\nनागाङ्गी संहृताङ्गी च नागशययासमागता ।\n\nकालरात्रिर्दारुणा च चन्द्रसूर्यप्रतापिनी (२००) ।। २२-३० ।।\n\nनागेन्द्रनन्दिनी देवकन्या च श्रीमनोरमा ।\n\nविद्याधरी वेदविद्या यक्षिणी शिवमोहिनी ।। २२-३१ ।।\n\n(प्. २३६) राक्षसी डाकिनी देवमयी सर्वजगज्जया ।\n\nश्रुतिरूपा तथाग्नेयी महामुक्तिर्जनेश्वरी ।। २२-३२ ।।\n\nपतिव्रता पतिरता पतिभक्तिपरायणा ।\n\nसिद्धिदा सिद्धिसंदात्री तथा सिद्धजनप्रिया ।। २२-३३ ।।\n\nकर्त्रिहस्ता शिवारूढा शिवरूपाअ शवासना ।\n\nतमिस्रा तामसी विज्ञा महामेघस्वरूपिणी ।। २२-३४ ।।\n\nचारुचित्रा चारुवर्णा चारुकेशसमाकुला ।\n\nचार्वङ्गी चञ्चला लोला चीनाचारपरायणा ।। २२-३५ ।।\n\nचीनाचारपरा लज्जावती जीवप्रदाऽनघा ।\n\nसरस्वती तथा लक्ष्मीर्महानीलसरस्वती ।। २२-३६ ।।\n\nगरिष्ठा धर्मनिरता धर्माधर्मविनाशिनी ।\n\nविशिष्टा महती माल्या तथा सौमयजनप्रिया ।। २२-३७ ।।\n\nभयदात्री भयरता भयानकजनप्रिया ।\n\nवाक्यरूपा छिन्नमस्ता छिन्नासुरप्रिया सदा ।। २२-३८ ।।\n\nऋग्वेदरूपा सावित्री रागयुक्ता रजस्वला ।\n\nरजःप्रीता रजोरक्ता रजःसंसर्गवर्द्धिनी ।। २२-३९ ।।\n\nरजःप्लुता रजःस्फीता रजःकुन्तलशोभिता ।\n\nकुण्डली कुण्डलप्रीता तथा कुण्डलशोभिता ।। २२-४० ।।\n\nरेवती रेवतप्रीता रेवा चैरावती शुभा ।\n\nशक्तिनी चक्रिणी पद्मा महापद्मनिवासिनी ।। २२-४१ ।।\n\nपद्मालया महापद्मा पद्मिनी पद्मवल्लभा ।\n\nपद्मप्रिया पद्मरता महापद्मसुशोभिता ।। २२-४२ ।।\n\nशूलहस्ता शूलरता शूलिनी शूलसङ्गिका ।\n\nपि(णा?ना)कधारिणी वीणा तथा वीणावती मघा ।। २२-४३ ।।\n\n(प्. २३७) रोहिणी बहुलप्रीता तथा वाहनवर्द्धिता ।\n\nरणप्रीता रणरता रणासुरविनाशिनी ।। २२-४४ ।।\n\nरणाग्रवर्तिनी (३००) राणा रणाग्रा रणपण्डिता ।\n\nजटायुक्ता जटापिङ्गा वज्रिणी शूलिनी तथा ।। २२-४५ ।।\n\nरतिप्रिया रतिरता रतिभक्ता रतातुरा ।\n\nरतिभीता रतिगता महिषासुरनाशिनी ।। २२-४६ ।।\n\nरक्तपा रक्तसंप्रीता रक्ताख्या रक्तशोभिता ।\n\nरक्तरूपा रक्तगता रक्तखर्परधारिणी ।। २२-४७ ।।\n\nगलच्छोणितमुण्डाली कण्ठमालाविभूषिता ।\n\nवृसासना वृषरता वृषासनकृताश्रया ।। २२-४८ ।।\n\nव्याघ्रचर्मावृता रौद्री व्याघ्रचर्मावली तथा ।\n\nकामाङ्गी परमा प्रीता परासुरनि(वा?रा)सिनी ।। २२-४९ ।।\n\nतरुणा तरुणप्राणा तथा तरुणमर्दिनी ।\n\nतरुणप्रेमदा वृद्धा तथा वृद्धप्रिया सती ।। २२-५० ।।\n\nस्वप्नावती स्वप्नरता नारसिंही महालया ।\n\nअमोघा रुन्धती रम्या तीक्ष्णा भोगवती सदा ।। २२-५१ ।।\n\nमन्दाकिनी मन्दरता महानन्दा वरप्रदा ।\n\nमानदा मानिनी मान्या माननीया मदातुरा ।। २२-५२ ।।\n\nमदिरा मदिरोन्मादा मदिराक्षी मदालया ।\n\nसुदीर्घा मध्यमा नन्दा विनतासुरनिर्गता ।। २२-५३ ।।\n\nजयप्रदा जयरता दुर्ज(या?यया)सुरनाशिनी ।\n\nदुष्टदैत्यनिहन्त्री च दुष्टासुरविनाशिनी ।। २२-५४ ।।\n\nसुखदा मोक्षदा मोक्षा महामोक्षप्रदायिनी ।\n\nकीर्तिर्यशस्विनी भूषा भूष्या भूतपतिप्रिया ।। २२-५५ ।।\n\n(प्. २३८) गुणातीता गुणप्रीता गुणरक्ता गुणात्मिका ।\n\nसगुणा निर्गुणा सीता निष्ठा काष्ठा प्रतिष्ठिता ।। २२-५६ ।।\n\nधनिष्ठा धनदा धन्या वसुदा सुप्रकाशिनी ।\n\nगुर्वी गुरुतरा धौम्या धौम्यासुरविनाशिनी (४००) ।। २२-५७ ।।\n\nनिष्कामा धनदा कामा सकामा कामजीवना ।\n\nचिन्तामणिः कल्पलता तथा शङ्करवाहिनी ।। २२-५८ ।।\n\nशङ्करी शङ्कररता तथा शङ्करमोहिनी ।\n\nभवानी भवदा भव्या भवप्रीता भवालया ।। २२-५९ ।।\n\nमहादेवप्रिया रम्या रमणी कामसुन्दरी ।\n\nकदलीस्तम्भसंरामा निर्मलासनवासिनी ।। २२-६० ।।\n\nमाथुरी मथुरा माया तथा सुरभिवर्द्धिनी ।\n\nव्यक्ताव्यक्तानेकरूपा सर्वतीर्थास्पदा शिवा ।। २२-६१ ।।\n\nतीर्थरूपा महारूपा तथागस्त्यवधूरपि ।\n\nशिवानी शैवलप्रीता तथा शैवलवासिनी ।। २२-६२ ।।\n\nकुन्तला कुन्तलप्रीता तथा कुन्तलशोभिता ।\n\nमहाकचा महाबुद्धिर्महामाया महागदा ।। २२-६३ ।।\n\nमहामेघस्वरूपा च तथा कङ्कणमोहिनी ।\n\nदेवपूज्या देवरता युवती सर्वमङ्गला ।। २२-६४ ।।\n\nसर्वप्रियङ्करी भोग्या भोगरूपा भगाकृतिः ।\n\nभगप्रीता भगरता भगप्रेमरता सदा ।। २२-६५ ।।\n\nभगसंमर्दनप्रीता भगोपरि-निवेशिता ।\n\nभगदक्षा भगाक्रान्ता भगसौभाग्यवर्द्धिनी ।। २२-६६ ।।\n\nदक्षकन्या महादक्षा सर्वदक्षा प्रचण्डिका ।\n\nदण्डप्रिया दण्डरता दण्डताडनतत्परा ।। २२-६७ ।।\n\n(प्. २३९) दण्डभीता दण्डगता दण्डसंमर्दने रता ।\n\nसुवेदिदण्डमध्यस्था बूर्भुवःस्वःस्वरूपिणी ।। २२-६८ ।।\n\nआद्या दुर्गा जया सूक्ष्मा सूक्ष्मरूपा जयाकृतिः ।\n\nक्षेमङ्करी महाघूर्णा घूर्णनासा वशङ्करी ।। २२-६९ ।।\n\nविशालावयवा मेघ्या त्रिवलीवलया शुभा ।\n\nमदोन्मत्ता मदरता मत्तासुरविनाशिनी ।। २२-७० ।।\n\nमधुकैटभसंहन्त्री निशुम्भासुरमर्दिनी ।\n\nचण्डरूपा महाचण्डी चण्डिका चण्डनायिका ।। २२-७१ ।।\n\nचण्डोग्रा चण्डवर्णा प्रचण्डा (५००) चण्डावती शिवा ।\n\nनीलाकारा नीलवर्णा नीलेन्दीवरलोचना ।। २२-७२ ।।\n\nखड्गहस्ता च मृद्वङ्गी तथा खर्परधारिणी ।\n\nभीमा च भीमवदना महाभीमा भयानका ।। २२-७३ ।।\n\nकल्याणी मङ्गला शुद्धा तथा परमकौतुका ।\n\nपरमेष्ठी पररता पर(अ)त्परतरा परा ।। २२-७४ ।।\n\nपरानन्दस्वरूपा च नित्यानन्दस्वरूपिणी ।\n\nनित्या नित्यप्रिया तन्द्री भवानी भवसुन्दरी ।। २२-७५ ।।\n\nत्रैलोक्यमोहिनी सिद्धा तथा सिद्धजनप्रिया ।\n\nभैरवी भैरवप्रीता तथा भैरवमोहिनी ।। २२-७६ ।।\n\nमातङ्गी कमला लक्ष्मीः षोडशी विषयातुरा ।\n\nविषमग्ना विषरता विषरक्षा जयद्रथा ।। २२-७७ ।।\n\nकाकपक्षधरा नित्या सर्वविस्मयकारिणी ।\n\nगदिनी कामिनी खड्गमुण्डमालाविभूषिता ।। २२-७८ ।।\n\nयोगीश्वरी योगमाता योगानन्दस्वरूपिणी ।\n\nआनन्दभैरवी नन्दा तथा नन्दजनप्रिया ।। २२-७९ ।।\n\n(प्. २४०) नलिनी ललना शुभ्रा शुभ्राननविभूषिता ।\n\nललज्जिह्वा नीलपदा तथा सु(मु?म)खदक्षिणा ।। २२-८० ।।\n\nबलिभक्ता बलिरता बलिभोग्या महारता ।\n\nफलभोग्या फलरसा फलदा श्रीफलप्रिया ।। २२-८१ ।।\n\nफलिनी फलसंवज्रा फलाफलनिवारिणी ।\n\nफलप्रीता फलगता फलसंदानसन्धिनी ।। २२-८२ ।।\n\nफलोन्मुखी सर्वस्त्त्वा महासत्त्वा च सात्त्विकी ।\n\nसर्वरूपा सर्वरता सर्वसत्त्वनिवासिनी ।। २२-८३ ।।\n\nमहारूपा महाभागा महामेघस्वरूपिणी ।\n\nभयनासा गणरता गणप्रीता महागतिः ।। २२-८४ ।।\n\nसद्गतिः सत्कृतिः स्वक्षा शवासनगता शुभा ।\n\nत्रैलोक्यमोहिनी गङ्गा स्वर्गङ्गा स्वर्गवासिनी ।। २२-८५ ।।\n\nमहानन्दा सदानन्दा (६००) नित्यानित्यस्वरूपिका ।\n\nसत्यगन्धा सत्यगणा सत्यरूपा महाकृतिः ।। २२-८६ ।।\n\nश्मशानभैरवी काली तथा भयविमर्दिनी ।\n\nत्रिपुरा परमेशानी सुन्दरी पुरसुन्दरी ।। २२-८७ ।।\n\nत्रिपुरेशी पञ्चदशी पञ्चमी पुरवासिनी ।\n\nमहासप्तदशी षष्ठी सप्तमी (चा)ष्टमी तथा ।। २२-८८ ।।\n\nनवमी दशमी देवप्रिया चैकादशी शिवा ।\n\nद्वादशी परमा दिव्या नीलरूपा त्रयोदशी ।। २२-८९ ।।\n\nचतुर्दशी पौर्णमासी राजराजेश्वरी तथा ।\n\nत्रिपुरा त्रिपुरेशी च तथा त्रिपुरमर्दिनी ।। २२-९० ।।\n\nसर्वाङ्गसुन्दरी रक्ता रक्तवस्त्रोपवीतिनी ।\n\nचामरी चामरप्रीता चमरासुरमर्दिनी ।। २२-९१ ।।\n\n(प्. २४१) मनोज्ञा सुन्दरी रम्या हंसी च चारुहासिनी ।\n\nनितम्बिनी नितम्बाढ्या नितम्बगुरुशोभिता ।। २२-९२ ।।\n\nपट्टवस्त्रप(रि?री)धाना पट्टवस्त्रधरा शुभा ।\n\nकर्पूरचन्द्रवदना कुङ्कुमद्रवशोभिता ।। २२-९३ ।।\n\nपृथिवी पृथुरूपा सा पार्थिवेन्द्रविनाशिनी ।\n\nरत्नवेदिः सुरेशा च सुरेशी सुरमोहिनी ।। २२-९४ ।।\n\nशिरोमणिर्मणिग्रीवा मणिरत्नविभूषिता ।\n\nउर्वशी शमनी काली महाकालस्वरूपिणी ।। २२-९५ ।।\n\nसर्वरूपा महासत्त्वा रूपान्तरविलासिनी ।\n\nशिवा शैवा च रुद्राणी तथा शिवनिनादिनी ।। २२-९६ ।।\n\nमातङ्गिनी भ्रामरी च तथैवा(ङ्गन?नङ्ग)मेखला ।\n\nयोगिनी डाकिनी चैव तथा महेश्वरी परा ।। २२-९७ ।।\n\nअलम्बुषा भवानी च महाविद्यौघसंभृता ।\n\nगृध्ररूपा ब्रह्मयोनिर्महानन्दा महोदया ।। २२-९८ ।।\n\nविरूपाक्षा महानादा चण्डरूपा कृताकृतिः ।\n\nवरारोहा महावल्ली महात्रिपुरसुन्दरी ।। २२-९९ ।।\n\nभगात्मिका भगाधाररूपिणी भगमालिनी ।\n\nलिङ्गाभिधायिनी देवी (७००) महामाया महास्मृतिः ।। २२-१०० ।।\n\nमहामेधा महाशान्ता शान्तरूपा वरानना ।\n\nलिङ्गमाला लिङ्गभूषा भगमालाविभूषणा ।। २२-१०१ ।।\n\nभगलिङ्गामृतप्रीता भगलिङ्गामृतात्मिका ।\n\nभगलिङ्गार्चनप्रीता भगलिङ्गस्वरूपिणी ।। २२-१०२ ।।\n\nस्वयम्भूकुसुमप्रीता स्वयम्भूकुसुमासना ।\n\nस्वयम्भूकुसुमरता लतालिङ्गनतत्परा ।। २२-१०३ ।।\n\n(प्. २४२) सुराशना सुराप्रीता सुरासवविमर्दिता ।\n\nसुरापानमहातीक्ष्णा सर्वागमविनिन्दिता ।। २२-१०४ ।।\n\nकुण्डगोलसदाप्रीता गोलपुष्पसदारतिः ।\n\nकुण्डगोलोद्भवप्रीता कुण्डगोलोद्भवात्मिका ।। २२-१०५ ।।\n\nस्वयम्भवा शिवा धात्री पावनी लोकपावनी ।\n\nमहालक्ष्मीर्महेशानी महाविष्णुप्रभाविनी ।। २२-१०६ ।।\n\nविष्णुप्रिया विष्णुरता विष्णुभक्तिपरायणा ।\n\nविष्णोर्वक्षःस्थलस्था च विष्णुरूपा च वैष्णवी ।। २२-१०७ ।।\n\nअश्विनी भरणी चैव कृत्तिका रोहिणी तथा ।\n\nधृतिर्मेधा तथा तुष्टिः पुष्टिरूपा चिता चितिः ।। २२-१०८ ।।\n\nचितिरूपा चित्स्वरूपा ज्ञानरूपा सनातनी ।\n\nसर्वविज्ञजया गौरी गौरवर्णा शची शिवा ।। २२-१०९ ।।\n\nभवरूपा भवपर भवानी भवमोचिनी ।\n\nपुनर्वसुस्तथा पुष्या तेजस्वी सिन्धुवासिनी ।। २२-११० ।।\n\nशुक्राशना शुक्रभोगा शुक्रोत्सारणतत्परा ।\n\nशुक्रपूज्या शुक्रवन्द्या शुक्रभोग्या पुलोमजा ।। २२-१११ ।।\n\nशुक्रार्च्या शुक्रसंतुष्टा सर्वशुक्रविमुक्तिदा ।\n\nशुक्रमूर्तिः शुक्रदेहा शुक्राङ्गी शुक्रमोहिनी ।। २२-११२ ।।\n\nदेवपूज्या देवरता युवती सर्वमङ्गला ।\n\nसर्वप्रियङ्करी भोग्या भोगरूपा (भो?भ)गाकृतिः ।। २२-११३ ।।\n\nभगप्रेता भगरता भगप्रेमपरा तथा ।\n\nभगसंमर्दनप्रीता भगोपरि निवेशिता ।। २२-११४ ।।\n\nभगदक्षा भगाक्रान्ता भगसौभाग्यवर्द्धिनी ।\n\nदक्षकन्या महादक्षा सर्वदक्षा प्रदन्तिका (८००) ।। २२-११५ ।।\n\n(प्. २४३) दण्डप्रिया दण्डरता दण्डताडनतत्परा ।\n\nदण्डभीता दण्डगता दण्डसंमर्दने रता ।। २२-११६ ।।\n\nवेदिमण्डलमध्यस्था भूर्भुवःस्वःस्वरूपिणी ।\n\nआद्या दुर्गा जया सूक्ष्मा सूक्ष्मरूपा जयाकृतिः ।। २२-११७ ।।\n\nक्षेमङ्करी महाघूर्णा घूर्णनासा वशङ्करी ।\n\nविशालावयवा मेध्या त्रिवलीवलया शुभा ।। २२-११८ ।।\n\nमद्योन्मत्ता मद्यरता मत्तासुरविलासिनी ।\n\nमधुकैटभसंहन्त्री निशुम्भासुरमर्दिनी ।। २२-११९ ।।\n\nचण्डरूपा महाचण्डा चण्डिका चण्डनायिका ।\n\nचण्डोग्रा च चतुर्वर्गा तथा चण्डावती शिवा ।। २२-१२० ।।\n\nनीलदेहा नीलवर्णा नीलेन्दीवरलोचना ।\n\nनित्यानित्यप्रिया भद्रा भवानी भवसुन्दरी ।। २२-१२१ ।।\n\nभैरवी भैरवप्रीता तथा भैरवमोहिनी ।\n\nमातङ्गी कमला लक्ष्मीः षोडशी भीषणातुरा ।। २२-१२२ ।।\n\nविषमग्ना विषरता विषभक्ष्या जया तथा ।\n\nकाकपक्षधरा नित्या सर्वविस्मयकारिणी ।। २२-१२३ ।।\n\nगदिनी कामिनी खड्गा मुण्डमालाविभूषिता ।\n\nयोगेश्वरी योगरता योगानन्दस्वरूपिणी ।। २२-१२४ ।।\n\nआनन्दभैरवी नन्दा तथानन्दजनप्रिया ।\n\nनलिनी ललना शुभ्रा शुभाननविराजिता ।। २२-१२५ ।।\n\nललज्जिह्वा नीलपदा तथा संमुखदक्षिणा ।\n\nबलिभक्ता बलिरता बलिभोग्या महारता ।। २२-१२६ ।।\n\nफलभोग्या फलरसा फलदात्री फलप्रिया ।\n\nफलिनी फलसंरक्ता फलाफलनिवारिणी ।। २२-१२७ ।।\n\n(प्. २४४) फलप्रीता फलगता फलसन्धानसन्धिनी ।\n\nफलोन्मुखी सर्वसत्त्वा महासत्त्वा च सात्त्विका ।। २२-१२८ ।।\n\nसर्वरूपा सर्वरता सर्वसत्त्वनिवासिनी ।\n\nमहारूपा महाभागा महामेघस्वरूपिणी ।। २२-१२९ ।।\n\nभयनाशा गणरता गणगीता महागतिः ।\n\nसद्गतिः (९००) सत्कृतिः साक्षात् सदासनगता शुभा ।। २२-१३० ।।\n\nत्रैलोक्यमोहिनी गङ्गा स्वर्गङ्गा स्वर्गवासिनी ।\n\nमहानन्दा सदानन्दा नित्या सत्यस्वरूपिणी ।। २२-१३१ ।।\n\nशुक्रस्नाता शुक्रकरी शुक्रसेव्यातिशुक्रिणी ।\n\nमहाशुक्रा शुक्ररता शुक्रसृष्टिविधायिनी ।। २२-१३२ ।।\n\nसारदा साधकप्राणा साधकप्रेमवर्द्धिनी ।\n\nसाधकाभीष्टदा नित्यं साधकप्रेमसेविता ।। २२-१३३ ।।\n\nसाधकप्रेमसर्वस्वा साधकाभक्तरक्तपा ।\n\nमल्लिका मालती जातिः सप्तवर्णा महाकचा ।। २२-१३४ ।।\n\nसर्वमयी सर्वशुभ्रा गाणपत्यप्रदा तथा ।\n\nगगना गगनप्रीता तथा गगनवासिनी ।। २२-१३५ ।।\n\nगणनाथप्रिया भव्या भवार्चा सर्वमङ्गला ।\n\nगुह्यकाली भद्रकाली शिवरूपा सतांगतिः ।। २२-१३६ ।।\n\nसद्भक्ता सत्परा सेतुः सर्वाङ्गसुन्दरी मघा ।\n\nक्षीणोदरी महावेगा वेगानन्दस्वरूपिणी ।। २२-१३७ ।।\n\nरुधिरा रुधिरप्रीता रुधिरानन्दशोभना ।\n\nपञ्चमी पञ्चमप्रीता तथा पञ्चमभूषणा ।। २२-१३८ ।।\n\nपञ्चमीजपसंपन्ना पञ्चमीयजने रता ।\n\nककारवर्णरूपा च ककाराक्षररूपिणी ।। २२-१३९ ।।\n\n(प्. २४५) मकारपञ्चमप्रीता मकारपञ्चगोचरा ।\n\nऋवर्णरूपप्रभवा ऋवर्णा सर्वरूपिणी ।। २२-१४० ।।\n\n(स?श)र्वाणी सर्वनिलया सर्वसारसमुद्भवा ।\n\nसर्वेश्वरी सर्वसारा सर्वे(षां?च्छा) सर्वमोहिनी ।। २२-१४१ ।।\n\nगणेशजननी दुर्गा महामाया महेश्वरी ।\n\nमहेशजननी मोहा विद्या विद्योतनी विभा ।। २२-१४२ ।।\n\nस्थिरा च स्थिरचित्ता च सुस्थिरा धर्मरञ्जिनी ।\n\nधर्मरूपा धर्मरता धर्माचरणतत्परा ।। २२-१४३ ।।\n\nधर्मानुष्ठानसन्दर्भा सर्वसन्दर्भसुन्दरी ।\n\nस्वधा स्वाहा वषट्कारा श्रौषट् वौषट् स्वधात्मिका ।। २२-१४४ ।।\n\nब्राह्मणी ब्रह्मसंबन्धा ब्रह्मस्थाननिवासिनी ।\n\nपद्मयोनिः पद्मसंस्था चतुर्वर्गफलप्रदा ।। २२-१४५ ।।\n\nचतुर्भुजा शिवयुता शिवलिङ्गप्रवेशिनी (१०००) ।\n\nमहाभीमा चारुकेशी गन्धमादनसंस्थिता ।। २२-१४६ ।।\n\nगन्धर्वपूजिता गन्धा सुगन्धा सुरपूजिता ।\n\nगन्धर्वनिरता देवी सुरभी सुगन्धा तथा ।। २२-१४७ ।।\n\nपद्मगन्धा महागन्धा गन्धामोदितदिङ्मुखा ।\n\nकालदिग्धा कालरता महिषासुरमर्दिनी ।। २२-१४८ ।।\n\nविद्या विद्यावती चैव विद्येशा विज्ञसंभवा ।\n\nविद्याप्रदा महावाणी महाभैरवरूपिणी ।। २२-१४९ ।।\n\nभैरवप्रेमनिरता महाकालरता शुभा ।\n\nमाहेश्वरी गजारूढा गजेन्द्रगमना तथा ।। २२-१५० ।।\n\nयज्ञेन्द्रललना चण्डी गजासनपराश्रया ।\n\nगजेन्द्रमन्दगमना महाविद्या महोज्ज्वला ।। २२-१५१ ।।\n\n(प्. २४६) बगला वाहिनी वृद्धा बाला च बालरूपिणी ।\n\nबालक्रीडारता बाला बलासुरविनाशिनी ।। २२-१५२ ।।\n\nबाल्यस्था यौवनस्था च महायौवनसंरता ।\n\nविशिष्टयौवना काली कृष्णदुर्गा सरस्वती ।। २२-१५३ ।।\n\nकात्यायनी च चामुण्डा चण्डासुरविघातिनी ।\n\nचण्डमुण्डधरा देवी मधुकैटभनाशिनी ।। २२-१५४ ।।\n\nब्राह्मी माहेश्वरी चैन्द्री वाराही वैष्णवी तथा ।\n\nरुद्रकाली विशालाक्षी भैरवी कालरूपिणी ।। २२-१५५ ।।\n\nमहामाया महोत्साहा महाचण्डविनाशिनी ।\n\nकुलश्रीः कुलसंकीर्णा कुलगर्भनिवासिनी ।। २२-१५६ ।।\n\nकुलाङ्गारा कुलयुता कुलकुन्तलसंयुता ।\n\nकुलदर्भग्रहा चैव कुलगर्तप्रदायिनी ।। २२-१५७ ।।\n\nकुलप्रेमयुता साध्वी शिवप्रीतिः शिवाबलिः ।\n\nशिवसक्ता शिवप्राणा महादेवकृतालया ।। २२-१५८ ।।\n\nमहादेवप्रिया कान्ता महादेवमदातुरा ।\n\nमत्तामत्तजनप्रेमधात्री विभववर्द्धिनी ।। २२-१५९ ।।\n\nमदोन्मत्ता महाशुद्धा मत्तप्रेमविभूषिता ।\n\nमत्तप्रमत्तवदना मत्तचुम्बनतत्परा ।। २२-१६० ।।\n\nमत्तक्रिडातुरा भैमी तथा हैमवती मतिः ।\n\nमदातुरा मदगता विपरीतरतातुरा ।। २२-१६१ ।।\n\nवित्तप्रदा वित्तरता वित्तवर्धनतत्परा (११००) ।\n\nइति ते कथितं सर्वं कालीनामसहस्रकम् ।। २२-१६२ ।।\n\nसारात्सारतरं दिव्यं महाविभववर्द्धनम् ।\n\nगाणपत्यप्रदं राज्यप्रदं षट्कर्मसाधकम् ।। २२-१६३ ।।\n\n(प्. २४७) यः पठेत् साधको नित्यं स भवेत् संपदां पदम् ।\n\nयः पठेत् पाठयेद्वापि शृणोति श्रावयेदथ ।। २२-१६४ ।।\n\nन किञ्चिद् दुर्लभं लोके स्तवस्यास्य प्रसादतः ।\n\nब्रह्महत्या सुरापानं सुवर्णहरणं तथा ।। २२-१६५ ।।\n\nगुरुदाराभिगमनं यच्चान्यद् दुष्कृतं कृतम् ।\n\nसर्वमेतत्पुनात्येव सत्यं सुरगणार्चिते ।। २२-१६६ ।।\n\nरजस्वलाभगं दृष्ट्वा पठेत् स्तोत्रमनन्यधीः ।\n\nस शिवः सत्यवादी च भवत्येव न संशयः ।। २२-१६७ ।।\n\nपरदारयुतो भूत्वा पठेत् स्तोत्रं समाहितः ।\n\nसर्वैश्वर्ययुतो भूत्वा महाराजत्वमाप्नुयात् ।। २२-१६८ ।।\n\nपरनिन्दां परद्रोहं परहिंसां न कारयेत् ।\n\nशिवभक्ताय शान्ताय प्रियभक्ताय वा पुनः ।। २२-१६९ ।।\n\nस्तवं च दर्शयेदेनमन्यथा मृत्युमाप्नुयात् ।\n\nअस्मात् परतरं नास्ति तन्त्रमध्ये सुरेश्वरि ।। २२-१७० ।।\n\nमहाकाली महादेवी तथा नीलसरस्वती ।\n\nन भेदः परमेशानि भेदकृन्नरकं व्रजेत् ।। २२-१७१ ।।\n\nइदं स्तोत्रं मया दिव्यं तव स्नेहात् प्रकथ्यते ।\n\nउभयोरेवमेकत्वं भेदबुद्ध्या न तां भजेत् ।\n\nस योगी परमेशानि समो मानापमानयोः ।। २२-१७२ ।।\n\nइति श्रीबृहन्नीलतन्त्रे भैरवपार्वतीसंवादे (कालीसहस्रनामनिरूपणं) \n\nद्वाविंशः पटलः ।। २२ ।।\n\nअथ\n\nत्रयोविंशः पटलः ।\n\nश्रीदेव्युवाच ।\n\nपुरा प्रतिश्रुतं देव क्रीडासक्तो यदा भवान् ।\n\nनाम्नां शतं महाकाल्याः कथयस्व मयि प्रभो ।। २३-१ ।।\n\nश्रीभैरव उवाच ।\n\nसाधु पृष्टं महादेवि अकथ्यं कथयामि ते ।\n\nन प्रकाश्यं वरारोहे स्वयोनिरिव सुन्दरि ।। २३-२ ।।\n\nप्राणाधिकप्रियतरा भवती मम मोहिनी ।\n\nक्षणमात्रं न जीवामि त्वां बिना परमेश्वरि ।। २३-३ ।।\n\nयथादर्शेऽमले बिम्बं घृतं दध्यादिसंयुतम् ।\n\nतथाहं जगतामाद्ये त्वयि सर्वत्र गोचरः ।। २३-४ ।।\n\nशृणु देवि प्रवक्ष्यामि जपात् सार्वज्ञदायकम् ।\n\nसदाशिव ऋषिः प्रोक्तोऽनुष्टुप् छन्दश्च ईरितः ।। २३-५ ।।\n\nदेवता भैरवो देवि पुरुषार्थचतुष्टये ।\n\nविनियोगः प्रयोक्तव्यः सर्वकर्मफलप्रदः ।। २३-६ ।।\n\nमहाकाली जगद्धात्री जगन्माता जगन्मयी ।\n\nजगदम्बा गजत्सारा जगदानन्दकारिणी (१०) ।। २३-७ ।।\n\nजगद्विध्वंसिनी गौरी दुःखदारिद्र्यनाशिनी ।\n\nभैरवभाविनी भावानन्ता सारस्वतप्रदा ।। २३-८ ।।\n\nचतुर्वर्गप्रदा साध्वी सर्वमङ्गलमङ्गला ।\n\n(प्. २४९) भद्रकाली (२०) विशालाक्षी कामदात्री कलात्मिका ।। २३-९ ।।\n\nनीलवाणी महागौरसर्वाङ्गा सुन्दरी परा ।\n\nसर्वसंपत्प्रदा भीमनादिनी वरवर्णिनी ।। २३-१० ।।\n\nवरारोहा (३०) शिवरुहा महिषासुरघातिनी ।\n\nशिवपूज्या शिवप्रीता दानवेन्द्रप्रपूजिता ।। २३-११ ।।\n\nसर्वविद्यामयी शर्वसर्वाभीष्टफलप्रदा ।\n\nकोमलाङ्गी विधात्री च विधातृवरदायिनी (४०) ।। २३-१२ ।।\n\nपूर्णेन्दुवदना नीलमेघवर्णा कपालिनी ।\n\nकुरुकुल्ला विप्रचित्ता कान्तचित्ता मदोन्मदा ।। २३-१३ ।।\n\nमत्ताङ्गी मदनप्रीता मदाघूर्णितलोचना (५०) ।\n\nमदोत्तीर्णा खर्परासिनरमुण्डविलासिनी ।। २३-१४ ।।\n\nनरमुण्डस्रजा देवी खड्गहस्ता भयानका ।\n\nअट्टहासयुता पद्मा पद्मरागोपशोभिता ।। २३-१५ ।।\n\nवराभयप्रदा (६०) काली कालरात्रिस्वरूपिणी ।\n\nस्वधा स्वाहा वषट्कारा शरदिन्दुसमप्रभा ।। २३-१६ ।।\n\nशरत्ज्योत्स्ना च संह्लादा विपरीतरतातुरा ।\n\nमुक्तकेशी (७०) छिन्नजटा जटाजूटविलासिनी ।। २३-१७ ।।\n\nसर्पराजयुताभीमा स(र्व?र्प)राजोपरि स्थिता ।\n\nश्मशानस्था म्हानन्दिस्तुता संदीप्तलोचना ।। २३-१८ ।।\n\nशवासनरता नन्दा सिद्धचारणसेविता (८०) ।\n\nबलिदानप्रिया गर्भा भूर्भुवःस्वःस्वरूपिणी ।। २३-१९ ।।\n\nगायत्री चैव सावित्री महानीलसरस्वती ।\n\nलक्ष्मीर्लक्षणसंयुक्ता सर्वलक्षणलक्षिता ।। २३-२० ।।\n\nव्याघ्रचर्मावृता (९०) मेध्या त्रिवलीवलयाञ्चिता ।\n\nगन्धर्वैः संस्तुता सा हि तथा चेन्दा महापरा ।। २३-२१ ।।\n\nपवित्रा परमा माया महामाया महोदया (१००) ।\n\nइति ते कथितं दिव्यं शतं नाम्नां महेश्वरि ।। २३-२२ ।।\n\nयः पठेत् प्रातरुत्थाय स तु विद्यानिधिर्भवेत् ।\n\nइह लोके सुखं भुक्त्वा देवीसायुज्यमाप्नुयात् ।। २३-२३ ।।\n\nतस्य वश्या भवन्त्येते सिद्धौघाः सचराचराः ।\n\nखेचरा भूचराश्चैव तथा स्वर्गचराश्च ये ।। २३-२४ ।।\n\nते सर्वे वशमायान्ति साधकस्य हि नान्यथा ।\n\nनाम्नां वरं महेशानि परित्यज्य सहस्रकम् ।। २३-२५ ।।\n\nपठितव्यं शतं देवि चतुर्वर्गफलप्रदम् ।\n\nअज्ञात्वा परमेशानि नाम्नां शतं महेश्वरि ।। २३-२६ ।।\n\nभजते यो महकालीं सिद्धिर्नास्ति कलौ युगे ।\n\nप्रपठेत् प्रयतो भक्त्या तस्य पुण्यफलं शृणु ।। २३-२७ ।।\n\nलक्षवर्षसहस्रस्य कालीपूजाफलं भवेत् ।\n\nबहुना किमिहोक्तेन वाञ्छितार्थी भविष्यति ।। २३-२८ ।।\n\nइति श्रीबृहन्नीलतन्त्रे भैरवपार्वतीसंवादे (कालीशतनामनिरूपणं) \n\nत्रयोविंशः पटलः ।। २३ ।।\n\nअथ\n\nचतुर्विंशः पटलः ।\n\nश्रीदेव्युवाच ।\n\nदेवेदेव महादेव सृष्टिस्थित्यन्तकारक ।\n\nयदुक्तमन्नदाकल्पे तद्वदस्व समाहितः ।। २४-१ ।।\n\nअन्नदायाः परं मन्त्रं विशेषं कथयामि ते ।\n\nइति मे कथितं भद्र तद्वदस्व समाहितः ।। २४-२ ।।\n\nश्रीभैरव उवाच ।\n\nयथा काली तथा नीला तथा चैवान्नदा शिवे ।\n\nएतासां मन्त्रमेतस्मिन् कथितं परमेश्वरि ।। २४-३ ।।\n\nएका मूर्तिस्त्रिधा भूत्वा जगतां हितकारिणी ।\n\nअन्नदायाः परं कल्पं कथितं तव सुन्दरि ।। २४-४ ।।\n\nमन्त्रराजं महादेवि शृणुष्वैकमनाः प्रिये ।\n\n[अन्नवर्णं महादेवि महिकारसमन्वितम् । न्नं वर्णं चैव मे देहि \n\nस्वराद्येन विभूषितम् ।। २४-अनाधिलोहितं देवि तये पदसमन्वितम् । ममान्नं \n\nपदमीशानि प्रदापय पदं ततः ।। २४-इति तन्त्रान्तरोक्तो मन्त्रः ।।]\n\nजृम्भणान्तं त्यक्तपर्श्वं यात्रावारणरोहकम् ।। २४-५ ।।\n\nवामाक्षिसंयुतं देवि बिन्दुसंयुतमुत्तमम् ।\n\nप्रथमं बीजमेतद्धि कथितं परमेश्वरि ।। २४-६ ।।\n\n(प्. २५२) ततश्च लोहितं देवि स्वराद्येन विभूषितम् ।\n\nअन्नवर्णं महादेवि मकारैकारसंयुतम् ।। २४-७ ।।\n\nनान्नवर्णं महादेवि स्वराद्येन विभूषितम् ।\n\nततश्च परमेशानि त्रिपदं सर्वगोपनम् ।। २४-८ ।।\n\nमन्त्रं गुप्तं महेशानि वह्निजायावधिस्थितम् ।\n\nमन्त्रमेतन्महेशानि हठात् सिद्धिप्रदायकम् ।। २४-९ ।।\n\nध्यानपूजादिकं सर्वं कथितं पूर्वकल्पके ।\n\nशतनाम प्रवक्ष्यामि सर्वसारस्वतप्रदम् ।। २४-१० ।।\n\nबिना येन महादेवीमन्नदां भजते नरः ।\n\nशतवर्षसहस्रेण तस्य सिद्धिर्न जायते ।। २४-११ ।।\n\nतस्मात् सर्वप्रयत्नेन सावधानावधारय ।\n\nनाम्नां सहस्रं कथितं परमं तव सुन्दरि ।। २४-१२ ।।\n\nइदानीं शृणु देवेशि अन्नदाशतनामकम् ।\n\nयस्मात् परतरं नास्ति तन्त्रमध्ये महेश्वरि ।। २४-१३ ।।\n\nअन्नदा परमा माया महादेवी शिवप्रिया ।\n\nभवानी जगतामाद्या प्राणदा प्राणवल्लभा ।। २४-१४ ।।\n\nजगज्जीवमयी (१०) गौरी त्रयी वेदमयी परा ।\n\nकाशीपुरनिवासा च काशीपुरविनाशिनी ।। २४-१५ ।।\n\nकैलासनिलया काली कल्पज्ञा कल्पदा (२०) शुभा ।\n\nमहादेवप्रपूज्या च महादेवरतातुरा ।। २४-१६ ।।\n\nपायसान्नप्रिया देवी पीनोन्नतपयोधरा ।\n\nत्रिवलीवलयोपेता नयनोत्तमसत्तमा ।। २४-१७ ।।\n\nअन्नपात्रधृतानन्ता (३०) अन्नवेषनतत्परा ।\n\nगङ्गा गया विशालाक्षी विशालरूपयौवना ।। २४-१८ ।।\n\n(प्. २५३) मदोन्मत्ता स्वरूपाङ्गी पूर्णचन्द्रनिभानना ।\n\nशिवप्राणा शिवरता (४०) सदाशिवमहाघना ।। २४-१९ ।।\n\nमहादेवप्रिया साध्वी सती कामालसा प्रिया ।\n\nकोमलाङ्गी कामकला कला काष्ठा (५०) यशस्विनी ।। २४-२० ।।\n\nप्रफुल्लपद्मवदना तथा पद्मालया शिवा ।\n\nभवानी भवनप्रीता पद्मासनसमाश्रया ।। २४-२१ ।।\n\nवेष्टिता सिद्धगन्धर्वैः संस्तुता ऋषिभिस्तथा ।\n\nशिवेन सह संविष्टा (६०) शिवक्रीडनतत्परा ।। २४-२२ ।।\n\nयुवती यौवनप्रीता नित्ययौवनतत्परा ।\n\nसदा षोडशवर्षीया सदाशिवमनोरमा ।। २४-२३ ।।\n\nचारुरूपधरा चारुवक्त्रा चारुपराक्रमा ।\n\nचार्वङ्गी (७०) कनकाङ्गी च कनकोपरिसंस्थिता ।। २४-२४ ।।\n\nअन्नपूर्णा सदापूर्णा भूषणा स्वर्णकङ्कणा ।\n\nभक्तप्राणा भक्तरता भक्तभोजनतत्परा ।। २४-२५ ।।\n\nआज्यप्रिया (८०) विरूपाक्षी काकपक्षधरा शुभा ।\n\nशुभदा शोभना शुद्धा निष्कला परमागतिः ।। २४-२६ ।।\n\nदीनप्रिया दीनरता (९०) दीनभोजनतत्परा ।\n\nसाधकप्रेमसंपन्ना साधकाभीतिदायिनी ।। २४-२७ ।।\n\nसाधकैः सह संविष्टा साधकप्रेमतोषिता ।\n\nसाधकानन्ददात्री च साधकप्रेमगोचरा ।। २४-२८ ।।\n\nजगद्धात्री जगत्त्रात्री जगतां जयकारिणी (१००) ।\n\nइति ते कथितं दिव्यमन्नपूर्णाशतं शुभम् ।। २४-२९ ।।\n\nयः पठेत् प्रातरुत्थाय स भवेत् परमेश्वरः ।\n\nदरिद्रो लभते देवि सर्वसंपत्तिमेव च ।। २४-३० ।।\n\n(प्. २५४) अरोगी जायते सुभ्रु! सर्वशास्त्रार्थविद्भवेत् ।\n\nअन्नचिन्ता तस्य वंशे न जायते सुरेश्वरि ।। २४-३१ ।।\n\nस भवेत् परमेशानि त्रैलोक्यविजयी प्रभुः ।\n\nवन्ध्यापि लभते पुत्रं कन्या विन्दति सत्पतिम् ।। २४-३२ ।।\n\nपठनाद्धारणाद् वापि नरो सर्वमयो भवेत् ।\n\nगुह्याद् गुह्यतरं स्तोत्रं सर्वतन्त्रेषु गोपितम् ।। २४-३३ ।।\n\nतव स्नेहाद् वरारोहे प्रकाशितमिदं पुरः ।\n\nन प्रकाश्यं महादेवि न प्रकाश्यं कदाचन ।। २४-३४ ।।\n\nमद्भक्ताय महेशानि प्रकाशमुपपादय ।\n\nव्यासादयो वशिष्ठाद्याः सर्वे च तदुपासकाः ।। २४-३५ ।।\n\nएकान्नपूर्णा देवेशि रूपभेदादनेकधा ।\n\nकाली तारा महाविद्या चान्नदा परमेश्वरी ।। २४-३६ ।।\n\nएता विद्या महादेवि सिद्धविद्याः कलौ युगे ।\n\nअनेकजन्मसौभाग्याद् यद्येताः परमेश्वरि ।। २४-३७ ।।\n\nप्राप्नुवन्ति वरारोहे तेषां पुण्यफलं शृणु ।\n\nयदि भाग्यवशेनैव एतासां सदुपासकः ।। २४-३८ ।।\n\nस कविः सच विज्ञानी सच साधकसत्तमः ।\n\nएतन्मन्त्रग्रहादेव सिद्धो भवति मानवः ।। २४-३९ ।।\n\nएतन्मन्त्रं समादाय धर्मकामार्थमुक्तिषु ।\n\nनासाध्यं मेनिरे देवि साधकाः वीतमत्सराः ।। २४-४० ।।\n\nऐश्वर्येण महादेवि कुबेर इव जायते ।\n\nय एताः पूजयेन्नित्यं प्रत्यहं भक्तिभावतः ।। २४-४१ ।।\n\nतस्यैवज्ञाकराः सर्वे सिद्धयोष्टौ भवन्ति हि ।\n\nतस्यैव धनसंपत्तिं दृष्ट्वैव परमेश्वरि ।। २४-४२ ।।\n\n(प्. २५५) इन्द्रोऽपि परमेशानि तिरस्कृत इवापरः ।\n\nतस्यैव जननी धन्या पिता तस्य सुरोत्तमः ।। २४-४३ ।।\n\nसंप्रदायविदां वक्त्राद् य एता वेत्ति तत्त्वतः ।\n\nएतासां ज्ञानमात्रेण कुलकोतीः समुद्धरेत् ।। २४-४४ ।।\n\nनन्दन्ति पितरः सर्वे गाथां गायन्ति ते मुदा ।\n\nअपि चास्मत्कुले कश्चित् कुलज्ञानी भविष्यति ।। २४-४५ ।।\n\nएष्टव्या बहवः पुत्रा यद्यप्येकः कुलं वसेत् ।\n\nकिं गयापिण्डदानेन किं काशीगमनेन च ।। २४-४६ ।।\n\nयदि भाग्यवशेनैव कालीं सरस्वतीं शिवे ।\n\nअन्नपूर्णां महादेवीं पूजयति गृहाङ्गने ।। २४-४७ ।।\n\nस ब्राह्मणः स वेदज्ञः स वशी सच साधकः ।\n\nस तीर्थवासी पीठानां चतुर्थाश्रमिणो यथा ।। २४-४८ ।।\n\nस संन्यासी महायोगी जीवन्मुक्तो भविष्यति ।\n\nपापं पुण्यं महादेवि तस्य नास्ति वरानने ।। २४-४९ ।।\n\nहिंसादिजनितो दोषो नास्त्येव वरवर्णिनि ।\n\nअपि चेत् त्वत्समा नारी मत्समः पुरुषो यदि ।। २४-५० ।।\n\nएतासां सिद्धविद्यानां समो मन्त्रोऽस्ति वै तदा ।\n\nमन्त्रं संत्यज्य चान्येषां एतन्मन्त्रं समाश्रयेत् ।। २४-५१ ।।\n\nकोटीनां तिसृणां मध्ये तन्त्रसारं प्रकाशितम् ।\n\nयदुक्तं परमेशानि तत्कर्तव्यमहर्निशम् ।। २४-५२ ।।\n\nएतत् तन्त्रं महेशानि यद्गृहे तिष्ठति प्रिये ।\n\nमत्सांनिध्यं महेशानि तत्र तिष्ठति निश्चितम् ।। २४-५३ ।।\n\nसर्वविद्या भवत्येव संशयो नास्ति कश्चन ।\n\nऐश्वर्यं रोगराहित्यं सदा भवति तद्गृहे ।। २४-५४ ।।\n\n(प्. २५६) अहं शिवः परात्मा च विमाता तु महेश्वरी ।\n\nसर्वमेव महेशानि कथितं दुर्लभं शिवे ।। २४-५५ ।।\n\nइति श्रीबृहन्नीलतन्त्रे सर्वतन्त्रोत्तमोत्तमे भैरवभैरवीसंवादे \n\n(अन्नदामन्त्रोद्धारशतनामतन्त्रमाहात्म्यनिरूपणं) चतुर्विंशः \n\nपटलः ।। २४ ।।\n\nसमाप्तं चेदं श्रीबृहन्नीलतन्त्रम् ।\n\nपञ्चाङ्कनन्दशशि (१९९५) संमितवैक्रमेऽब्दे\n\nश्रीनीलतन्त्रकमशेषसुतन्त्रसारम् ।\n\nश्रीभैरवागममहाब्धिमहार्घरत्नं\n\nसंस्कृत्य शुद्धिपदपाठसुमीलनाद्यैः ।। १ ।।\n\nप्राचीनहस्तलिखितानपि जीर्णभूयो \n\nग्रन्थान् प्रयत्नवशतोऽनुविधृत्य लब्धान् ।\n\nऔदार्यवीर्यसुभगत्वगुणस्फुरच्छ्री- \n\nराजाधिराज हरिसिंहनृपानुशिष्ट्या ।। २ ।।\n\nउच्चैः पदाधिकृतिभाजन काकजाति- \n\nश्रीरामचन्द्रविबुधाधिकृतिप्रबन्धे ।\n\nसंपाद्य शास्त्रि शिवनाथसहायभाजा \n\nप्राकाशि शास्त्रिहरभट्ट विपश्चितेद"
    }
]