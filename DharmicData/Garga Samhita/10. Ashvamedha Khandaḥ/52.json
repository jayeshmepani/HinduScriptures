[
    {
        "text": "अध्यायः ५२\n\n\n\n\n\nअश्वमेधखण्डः - द्विपंचाशत्तमोऽध्यायः \n\n\n\nचन्द्रहास-अनिरुद्ध मिलनम् - \n\n\n\n\n\nगर्ग उवाच - \n\nसमागतं यज्ञहयं विलोक्य \n\n     श्रीचन्द्रहासो व्रजचन्द्रदासः ॥ \n\n सद्यो गृहीत्वा किल तस्य पत्रं \n\n     स वाचयामास तदैव हृष्टः ॥१॥ \n\n तत्पत्रं वाचयित्वाऽऽह महाभागवतो नृप ॥ \n\n अहो पश्यामि नेत्राभ्यां पौत्रं श्रीपरमात्मनः ॥२॥ \n\n केन पुण्येन पूर्वेण कृष्णतुल्यं यदूत्तमम् ॥ \n\n मया न दृष्टः श्रीकृष्णो मायामानुषविग्रहः ॥३॥ \n\n सहितः कार्ष्णिजेनाहं तस्माद्‌गच्छामि द्वारकाम् ॥ \n\n तत्र पश्यामि श्रीकृष्णं बलं प्रद्युम्नमेव च ॥४॥ \n\n उग्रसेनं महाराजं श्रीकृष्णेनापि पूजितम् ॥ \n\n इत्युक्त्वा निर्ययौ राजा ह्यनिरुद्धं विलोकितुम् ॥५॥ \n\n गृहीत्वा चोपचाराँश्च गंधपुष्पाक्षतादिकान् ॥ \n\n दिव्यवस्त्राणि रत्‍नानि गृहीत्वा तुरगं च सः ॥६॥ \n\n सवः पुरजनैः सार्द्धं मालातिलकशोभितैः ॥ \n\n गीतवादित्रघोषैश्च पद्‌भ्यां राजा जगाम ह ॥७॥ \n\n आगतं तं नृपं दृष्ट्वा नागरैः सहितं नृप ॥ \n\n अनिरुद्धो मुदायुक्तो मंत्रिणं चेदमब्रवीत् ॥८॥ \n\n अनिरुद्ध उवाच - \n\nकोऽयं राजा महामंत्रिन्सर्वैः पुरजनैः सह ॥ \n\n आगतो मिलनार्थं वा तस्य वार्तां वदस्व नः ॥९॥ \n\n उद्धव उवाच - \n\nनृपोऽयं चंद्रहासाख्यो केरलाधिपतेः सुतः ॥ \n\n मृतयोर्मातृपित्रोश्च कुलिंदेनानुपालितः ॥१०॥ \n\n आबाल्यात्कृष्णचन्द्रस्य भक्तस्तेनापि रक्षितः ॥ \n\n दुष्टबुद्धेः प्रधानस्य सुतां यः परिणीतवान् ॥११॥ \n\n यस्मै कुन्तलको राजा राज्यं दत्वा वनं ययौ ॥ \n\n तस्याख्यानं द्वारकायां मया कृष्णमुखाच्छ्रुतम् ॥१२॥ \n\n यस्मै स्वदर्शनं दातुं श्रीकृष्णोऽत्रागमिष्यति ॥ \n\n उद्धवस्य वचः श्रुत्वा विस्मितोऽभूद्यदूत्तमः ॥१३॥ \n\n गत्वानिरुद्धनिकटे चन्द्रहासो जनैर्वृतः ॥ \n\n श्यामकर्णं ददौ प्रीतो धनानि बहुशस्तथा ॥१४॥ \n\n गजानामर्द्धलक्षं च रथानां लक्षमेव च ॥ \n\n तुरगाणामेककोटिं मुद्राणां हि सहस्रकम् ॥१५॥ \n\n गवयानां सहस्रं च शिबिकानां सहस्रकम् ॥ \n\n धेनूनां दशलक्षं च शिञ्जानामयुतं तथा ॥१६॥ \n\n एककोटिं सुवर्णानां रौप्याणां च चतुर्गुणम् ॥ \n\n लक्षमाभरणानां च माधवाय ददौ नृपः ॥१७॥ \n\n चन्द्रहास उवाच - \n\nनमोऽनिरुद्धाय सुरोत्तमाय श्रीकृष्णपौत्राय जनेश्वराय ॥ \n\n प्रद्युम्नपुत्राय यदूत्तमाय देवाय पूर्णाय नमः पराय ॥१८॥ \n\n इति भक्तवचः श्रुत्वा प्रसन्नो मदनात्मजः ॥ \n\n संश्लाघ्य प्रददौ तस्मै प्रदीप्तां रत्‍नमालिकाम् ॥ १९॥ \n\n चन्द्रहासस्तु राजेन्द्र राज्ये कृत्वा तु मंत्रिणम् ॥ \n\n स्वपुराद्यादवैः सार्द्धं गंतुं चालं मनोऽकरोत् ॥२०॥ \n\n उषित्वा तत्पुरे सर्वे ह्येकरात्रं यदूत्तमाः ॥ \n\n प्रातःकाले ययू राजंश्चन्द्रहासेन संयुताः ॥२१॥ \n\n जगाम ह्यग्रतस्तेभ्यो तुरगः पत्रशोभितः ॥ \n\n ततः सप्तवतीं दृष्ट्वा ह्यावर्त्तशतसंकुलाम् ॥२२॥ \n\n तटं तरंगैर्निघ्नंतीं दीर्घवेगां दुरत्ययाम् ॥ \n\n नौकाभिः संयुतां दृष्ट्वा वीरः प्रद्युम्ननन्दनः ॥२३॥ \n\n अक्षौहिणीशतयुतः पारं गंतुं मनो दधे ॥ \n\n स पूर्वं गजमारुह्य सांबाद्यैः परिवेष्टितः ॥२४॥ \n\n नावं त्यक्त्वा नृपश्रेष्ठ प्रविवेश नदीजले ॥ \n\n प्रथमं सलिलं तस्यां समलं च बभूव ह ॥२५॥ \n\n ततः पंकद्रवा भूमिश्चित्रमेतद्बभूव ह ॥ \n\n हसंतो यादवाः सर्वे विस्मयं परमं ययुः ॥२६॥ \n\n अथ व्रजंस्तुरंगस्तु स जगाम शनैः शनैः ॥ \n\n नारायणसरो यत्र मध्ये सिंधुसमुद्रयोः ॥२७॥ \n\n पपौ तिर्थजलं तत्र तुरगश्च तृषातुरः ॥ \n\n ततस्तत्राययुः सर्वेऽनिरुद्धाद्या यदूत्तमाः ॥२८॥ \n\n धर्मद्वेषकरान्नीचान्म्लेच्छाञ्जित्वा मृधांगणे ॥ \n\n दृष्ट्वा तुरंगमं तत्र स्नानं चक्रुः सरोवरे ॥२९॥ \n\n\n\n\n\nइति श्रीगर्गसंहितायां हयमेधखण्डे \n\nनारायणसरोगमनं नाम द्विपंचाशत्तमोऽध्यायः ॥५२॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]