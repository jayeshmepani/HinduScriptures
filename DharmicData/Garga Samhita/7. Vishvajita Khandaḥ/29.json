[
    {
        "text": "अध्यायः २९\n\n\n श्री नारद उवाच -\n\nप्रद्युम्नोऽथ महाबाहुर्जित्वाऽऽरादुत्तरान्कुरुन् ॥\n\nहिरण्मयं नाम खंडं जेतुं कार्ष्णिर्जगाम ह ॥१॥\n\nयत्र सीमागिरिर्दीर्घः स्रोतो नाम स्फुरद्द्युतिः ॥\n\nतत्र कूर्मो हरिः साक्षादर्यमा यस्य देशिकः ॥२॥\n\nपुष्पमालानदीतीरे नाम्ना चित्रवनं महत् ॥\n\nसपुष्पफलभाराढ्यं कन्दमूलनिधिः स्वतः ॥३॥\n\nवानराः संति तत्रापि वंशजा नलनीलयोः ॥\n\nन्यस्ताः श्रीरामचन्द्रेण त्रेतायां मैथिलेश्वर ॥४॥\n\nसैन्यघोषं च तं श्रुत्वा युद्धकामा विनिर्गताः ॥\n\nप्रद्युम्नसैन्ये चोत्पेतुर्भ्रूभंगैः क्रोधमूर्च्छिताः ॥५॥\n\nनखैर्दंतैश्च लांगूलैर्गजानश्वान्नरान्नृप ॥\n\nलांगूलैश्च रथान्बध्वा चिक्षिपुश्चांबरे बलात् ॥६॥\n\nविजयध्वजनाथस्य विजयश्चार्जुनस्य च ॥\n\nरथं बद्ध्वाथ लांगूले केचिदुत्पेतुरंबरे ॥७॥\n\nकपिध्वजध्वजे साक्षात्कपींद्रो भगवान्प्रभुः ॥\n\nक्रोधाढ्यः फाल्गुनसखः समग्रं सर्वतो दिशम् ॥८॥\n\nलांगूलेन च तान्बद्ध्वा पातयामास भूतले ॥\n\nतदा प्रहर्षिताः सर्वे ज्ञात्वा श्रीरामकिंकराः ॥९॥\n\nनेमुस्तं सर्वतो राजन् कृतांजलिपुटाः शनैः ॥\n\nकेचिदालिंगनं चक्रुः केचिदुत्पेतुरोजसा ॥१०॥\n\nकेचिच्चुचुंबुर्लांगूलं केचित्पादं च वानराः ॥\n\nतानालिंग्य महावीराः स्पृष्ट्वा सत्पाणिना पुनः ॥११॥\n\nदत्वाऽऽशिषं तत्कुशलं पप्रच्छाथांजनीसुतः ॥\n\nनत्वा तं वानराः सर्वे जग्मुश्चित्रवनं नृप ॥१२॥\n\nहनुमानर्जुनस्यापि ध्वजे ह्यंतरधीयत ॥\n\nमकराख्यात्ततो देशात्प्रद्युम्नो मीनकेतनः ॥१३॥\n\nययौ वृष्णिवरैः सार्द्धं दुन्दुभीन् वादयन्मुहुः ॥\n\nमकरस्य गिरेः पार्श्वे दुन्दुभिध्वनिभिस्ततः ॥१४॥\n\nमधुभक्ष्या मधुकराः कोटिशः प्रोथिताः किल ॥\n\nतैर्दंशितं बलं सर्वं हस्तिचीत्कारसंयुतम् ॥१५॥\n\nतदा कार्ष्णिर्महाबाहुः पवनास्त्रं समादधे ॥\n\nतद्‌वातताडीता राजन्गतास्तेऽपि दिशो दश ॥१६॥\n\nतत्र देशे जना राजन् सर्वे वै मकराननाः ॥\n\nततस्तु डिंडिभो देशस्तत्र हस्तिमुखा जनाः ॥१७॥\n\nएवं देशांस्ततः पश्यंस्त्रिशृङ्गविषयान्गतः ॥\n\nकार्ष्णिर्ददर्श तत्रापि मनुष्या शृङ्गधारिणः ॥१८॥\n\nत्रिशृङ्गस्य गिरेः पार्श्वे नगरीं स्वर्णचर्चिकाम् ॥\n\nहेमसौधमयीं दिव्यां रत्‍नप्राकारमंडिताम् ॥१९॥\n\nहिरण्यवर्णैः पुरुषैः स्त्रीजनैश्च तडिद्द्युभिः ॥\n\nनागैश्च नागकन्याभिः पुरीं भोगवतीमिव ॥२०॥\n\nचन्द्रकांतानदीतीरे शोभितां मंगलालयाम् ॥\n\nकार्ष्णिः समाययौ राजन् यथा शक्रोऽमरावतीम् ॥२१॥\n\nतत्र राजा महावीरो नाम्ना देवसखो बली ॥\n\nस मन्मुखाद्‌बलं श्रुत्वा बलिं नीत्वा हिरण्मयम् ॥२२॥\n\nप्रद्युम्नं पूजयामास भक्त्या परमया पुनः ॥\n\nतं पप्रच्छ महाबाहुः प्रद्युम्नो भगवान्हरिः ॥२३॥\n\nचन्द्रवत्ते कथं शोभा सर्वेषां च वदाशु मे ॥\n\nदेवसखा उवाच -\n\nअर्यम्णा पितृपतिना कूर्मरूपस्य मापतेः ॥२४॥\n\nअङ्घ्रीप्रक्षलितौ तेन वारिणाभून्महानदी ॥\n\nश्वेतपर्वतशृङ्गाच्चावतरंती यदूत्तम ॥२५॥\n\nप्रमेधाख्यो मनुसुतो गोपालो गुरुणा कृतः ॥\n\nजघान कपिलां रात्रावसितां सिंहशंकया ॥२६॥\n\nवसिष्ठेन तदा शप्तः शूद्रत्वं समुपागतः ॥\n\nकुष्ठेन पीडिततनुः पर्यटंस्तीर्थमाचरन् ॥२७॥\n\nअस्यां नद्यां यदा स्नातो गलत्कुष्ठान्मनोः सुतः ॥\n\nमुक्तोऽभूच्चन्द्रवत्तस्य देहशोभा बभूव ह ॥२८॥\n\nचन्द्रकांता नदी चेयं प्रसिद्धाऽभूद्धिरण्मये ॥\n\nतस्यां मुक्तो यतः स्नात्वा गलत्कुष्ठान्मनोः सुतः ॥२९॥\n\nततः स्नानं च कर्तारो वयं सर्वे नृपोत्तम ॥\n\nरूपेण चन्द्रतुल्याः कौ भवामोऽत्र न संशयः ॥३०॥\n\nश्रीनारद उवाच -\n\nइति श्रुत्वा महाबाहु प्रद्युम्नो यादवैः सह ॥\n\nचन्द्रकांतां नदीं स्नात्वा ददौ दानान्यनेकशः ॥३१॥"
    }
]