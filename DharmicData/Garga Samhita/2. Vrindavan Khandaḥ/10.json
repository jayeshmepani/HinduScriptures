[
    {
        "text": "अध्यायः १०\n\n\n श्रीनारद उवाच -\n\nगोपेच्छया रामकृष्णौ गोपालौ तौ बभूवतुः ।\n\nगाश्चारयन्तौ गोपालैः वयस्यैश्चेरतुर्वने ॥ १ ॥\n\nअग्रे पृष्ठे तदा गावः चरन्त्यः पार्श्वयोर्द्वयोः ।\n\nश्रीकृष्णस्य बलस्यापि पश्यन्त्यः सुंदरं मुखम् ॥ २ ॥\n\nघंटामंजीरझंकारं कुर्वन्त्यस्ता इतस्ततः ।\n\nकिंकिणीजालसंयुक्ता हेममालालसद्‌गलाः ॥ ३ ॥\n\nमुक्तागुच्छैर्बर्हिपिच्छैः लसत्पुच्छाच्छकेसराः ।\n\nस्फुरतां नवरत्‍नानां मालाजालैर्विराजिताः ॥ ४ ॥\n\nशृङ्गयोरन्तरे राजन् शिरोमणिमनोहराः ।\n\nहेमरश्मिप्रभास्फूर्ज्जत् शृङ्गपार्श्वप्रवेष्टनाः ॥ ५ ॥\n\nआरक्ततिलकाः काश्चित्पीतपुच्छारुणांघ्रयः ।\n\nकैलासगिरिसंकाशाः शीलरूपमहागुणाः ॥ ६ ॥\n\nसवत्सा मन्दगामिन्य ऊधोभारेण मैथिल ।\n\nकुंडोध्न्यः पाटलाः काश्चित् लक्षन्त्यो भव्यमूर्तयः ॥ ७ ॥\n\nकाश्चित्पीता विचित्राश्च श्यामाश्च हरितास्तथा ।\n\nताम्रा धूम्रा घनश्यामा घनश्यामे गतेक्षणाः ॥ ८ ॥\n\nलघुशृङ्ग्यो दीर्घशृङ्ग्य उच्चशृङ्ग्यो वृषैः सह ।\n\nमृगशृङ्ग्यो वक्रशृङ्ग्यः कपिला मंगलायनाः ॥ ९ ॥\n\nशाद्वलं कोमलं कान्तं वीक्षन्त्योऽपि वने वने ।\n\nकोटिशः कोटिशो गावश्चरन्त्यः कृष्णपार्श्वयोः ॥ १० ॥\n\nपुण्यं श्रीयमुनातीरं तमालैः श्यामलैर्वनम् ।\n\nनीपैर्निम्बैः कदम्बैश्च प्रवालैः पनसैर्द्रुमैः ॥ ११ ॥\n\nकदलीकोविदाराम्रैः जम्बुबिल्वैर्मनोहरैः ।\n\nअश्वत्थैश्च कपित्थैश्च माधवीभिश्च मंडितम् ॥ १२ ॥\n\nबभौ वृन्दावनं दिव्यं वसन्तर्तुमनोहरम् ।\n\nनन्दनं सर्वतोभद्रं क्षिपच्चैत्ररथं वनम् ॥ १३ ॥\n\nयत्र गोवर्धनो नाम सुनिर्झरदरीयुतः ।\n\nरत्‍नधातुमयः श्रीमान् मन्दारवनसंकुलः ॥ १४ ॥\n\nश्रीखंडबदरीरंभा देवदारुवटैर्वृतः ।\n\nपलाशप्लक्षाशोकैश्चारिष्टार्जुनकदम्बकैः ॥ १५ ॥\n\nपारिजातैः पाटलैश्च चंपकैः परिशोभितः ।\n\nकरंजजालकुञ्जाढ्यः श्यामैरिन्द्रयवैर्वृतः ॥ १६ ॥\n\nकलकंठैः कोकिलैश्च पुंस्कोकिलमयूरभृत् ।\n\nगाश्चारयन् तत्र कृष्णो विचचार वने वने ॥ १७ ॥\n\nवृन्दावने मधुवने पार्श्वे तालवनस्य च ।\n\nकुमुद्वने बाहुले च दिव्यकामवने परे ॥ १८ ॥\n\nबृहत्सानुगिरेः पार्श्वे गिरेर्नन्दीश्वरस्य च ।\n\nसुंदरे कोकिलवने कोकिलध्वनिसंकुले ॥ १९ ॥\n\nरम्ये कुशवने सौम्ये लताजालसमन्विते ।\n\nमहापुण्ये भद्रवने भांडीरोपवने नृप ॥ २० ॥\n\nलोहार्गले च यमुनातीरे तीरे वने वने ।\n\nपीतवासःपरिकरो नटवेषो मनोहरः ॥ २१ ॥\n\nवेत्रभृद्वादयन्वंशीं गोपीनां प्रीतिमावहन् ।\n\nमयूरपिच्छभृन्मौली स्रग्वी कृष्णो बभौ नृप ॥ २२ ॥\n\nअग्रे कृत्वा गवां वृन्दं सायंकाले हरिः स्वयम् ।\n\nरागैः समीरयन्वंशीं श्रीनन्दव्रजमाविशत् ॥ २३ ॥\n\nवेणुवंशीध्वनिं श्रुत्वा श्रीवंशीवटमार्गतः ।\n\nगोरजोभिर्नभो व्याप्तं वीक्ष्य गेहाद्‌विनिर्गताः ॥ २४ ॥\n\nदूरीकर्तुं ह्याधिबाधामाहर्तुं सुखमुत्तमम् ।\n\nविस्मर्तुं न समर्थास्तं द्रष्टुं गोप्यः समाययुः ॥ २५ ॥\n\nसंकोचवीथीषु न संगृहीतः\n\n     शनैश्चलन् गोगणसंकुलासु ।\n\nसिंहावलोको गजबाललीलै-\n\n     र्वधूजनैः पंकजपत्रनेत्रः ॥ २६ ॥\n\nसुमंडितं मैथिलगोरजोभि-\n\n     र्नीलं परं कुन्तलमादधानः\n\nहेमाङ्गदी मौलिविराजमान\n\n     आकर्णवक्रीकृतदृष्टिबाणः ॥ २७ ॥\n\nगोधूलिभिर्मंडितकुन्दहारः\n\n     कर्णोपरि स्फूर्जितकर्णिकारः ।\n\nपीतांबरो वेणुनिनादकारः\n\n     पातु प्रभुर्वो हृतभूरिभारः ॥ २८ ॥"
    }
]