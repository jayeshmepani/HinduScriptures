[
    {
        "text": "अध्यायः १३\n\n\nश्रीनारद उवाच - \n\nअथ देवांगनानां च गोपीनां वर्णनं शृणु । \n\n चतुष्पदार्थदं नॄणां भक्तिवर्धनमुत्तमम् ॥ १ ॥ \n\n बभूव मालवे देशे गोपो नन्दो दिवस्पतिः । \n\n भार्यासहस्रसंयुक्तो धनवान् नीतिमान्परः ॥ २ ॥ \n\n तीर्थयात्राप्रसंगेन मथुरायां समागतः । \n\n नन्दराजं व्रजाधीशं श्रुत्वा श्रीगोकुलं ययौ ॥ ३ ॥ \n\n मिलित्वा गोपराजं स दृष्ट्वा वृन्दावनश्रियम् । \n\n नन्दराजाज्ञया तत्र वासं चक्रे महामनाः ॥ ४ ॥ \n\n योजनद्वयमाश्रित्य घोषं चक्रे गवां पुनः । \n\n मुदं प्राप व्रजे राजन् ज्ञातिभिः स दिवस्पतिः ॥ ५ ॥ \n\n तस्य देवलवाक्येन सर्वा देवजनस्त्रियः । \n\n जाताः कन्या महादिव्या ज्वलदग्निशिखोपमाः ॥ ६ ॥ \n\n श्रीकृष्णं सुन्दरं दृष्ट्वा मोहिताः कन्यकाश्च ताः । \n\n दामोदरस्य प्राप्त्यर्थं चक्रुर्माघव्रतं परम् ॥ ७ ॥ \n\n अर्धोदयेऽर्के यमुनां नित्यं स्नात्वा व्रजांगनाः । \n\n उच्चैर्जगुः कृष्णलीलां प्रेमानन्दसमाकुलाः ॥ ८ ॥ \n\n तासां प्रसन्नः श्रीकृष्णो वरं ब्रूहीत्युवाच ह । \n\n ता ऊचुस्तं परं नत्वा कृताञ्जलिपुटाः शनैः ॥ ९ ॥ \n\n गोप्य ऊचुः - \n\nयोगीश्वराणां किल दुर्लभस्त्वं \n\n     सर्वेश्वरः कारणकारणोऽसि । \n\n त्वं नेत्रगामी भवतात्सदा नो \n\n     वंशीधरो मन्मथमन्मथांगः ॥ १० ॥ \n\n तथाऽस्तु चोक्त्वा हरिरादिदेवः \n\n     तासां तु यो दर्शनमाततान । \n\n भूयात्सदा ते हृदि नेत्रमार्गे \n\n     तथा स आहूत इवाशु चित्ते ॥ ११ ॥ \n\n परिपूर्णतमः साक्षाच्छ्रीकृष्णो नान्य एव हि । \n\n एककार्यार्थमागत्य कोटिकार्यं चकार ह ॥ १२ ॥ \n\n परिकरीकृतपीतपटं हरिं \n\n     शिखिकिरीटनतीकृतकंधरम् । \n\n लकुटवेणुकरं चलकुंडलं \n\n     पटुतरं नतवेषधरं भजे ॥ १३ ॥ \n\n भक्त्यैव वश्यो हरिरादिदेवः \n\n     सदा प्रमाणं किल चात्र गोप्यः । \n\n सांख्यं च योगं न कृतं कदापि \n\n     प्रेम्णैव यस्य प्रकृतिं गताः स्युः ॥ १४ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nदेवजनस्त्री उपाख्यानं नाम त्रयोदशोऽध्यायः ॥ १३ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]