[
    {
        "text": "अध्यायः १४\n\n\n\n\n\nअश्वमेधखण्डः - चतुर्दशोऽध्यायः \n\n\n\nअनिरुद्धस्य दिग्विजययात्रा - \n\n\n\n\n\nगर्ग उवाच - \n\nअथ तन्मिलनार्थं वै उग्रसेनाज्ञया नृप ॥ \n\n वसुदेवः कामपालः श्रीकृष्णः कार्ष्णिरेव च ॥१॥\n\n अन्येऽपि यादवा राजन्‌ रथैः सर्वे विनिर्ययुः ॥ \n\n गत्वानिरुद्धं ददृशुः सेनया तु परीवृतम् ॥२॥\n\n प्रद्युम्नाय राजसूये या नीतिः कथिता पुरा ॥ \n\n तां सर्वामनिरुद्धाय कथयामास माधवः ॥३॥\n\n इति श्रुत्वा च कृष्णस्य शासनं सर्वयादवाः ॥ \n\n शिरसा जगृहू राजन्ननिरुद्धादयो मुदा ॥४॥\n\n अथ गर्गं मुनींश्चैव वसुदेवं हलायुधम् ॥ \n\n श्रीकृष्णचन्द्रं कार्ष्णिं च प्राद्युम्निः प्रणनाम ह ॥५॥ \n\n वसुदेवरामकृष्णप्रद्युम्नाद्याः शुभाशिषम् ॥ \n\n अनिरुद्धाय दत्वा च प्रविष्टास्ते पुरीं रथैः ॥६॥\n\n अथानिरुद्धस्य हयो देशे देशे गतो नृप ॥ \n\n न केऽपि जगृहुस्तं वै भयात्कृष्णस्य भूमिपाः ॥७॥\n\n यत्र यत्र गतो वाजी तत्र तत्र ससैनिकः ॥ \n\n कार्ष्णिजः पृष्ठतस्तस्य जेतुं शत्रून्गतः किल ॥८॥\n\n इत्थं विलोकयन्‌राज्याननिरुद्धतुरंगमः ॥ \n\n राजितां नर्मदातीरे ययौ माहिष्मतीं पुरीम् ॥९॥\n\n चातुर्वर्ण्यसमाकीर्णामश्मदुर्गेण मंडिताम् ॥ \n\n सदनैर्गगनस्पर्शैर्महेशस्यालयैर्वृताम् ॥१०॥\n\n इन्द्रनीलेन राज्ञापि पालितां पञ्चयोजनम् ॥ \n\n शालैस्तालैस्तमालैश्च वटैर्बिल्वैश्च पिप्पलैः ॥११॥\n\n तडागैश्चैव वापीभिर्घुष्टां पक्षिगणैस्तथा ॥ \n\n ईदृशीं नगरीमश्वो ददर्शोपवने गतः ॥१२॥\n\n इंद्रनीलस्य तनयो नाम्ना नीलध्वजो बली ॥ \n\n पुर्याः सहस्रवीरैश्च मृगयार्थी विनिर्गतः ॥१३॥\n\n ततो ददर्श तुरगं सपत्रं नृपनंदनः ॥ \n\n प्रफुल्लिते चोपवने कदंबस्य तले स्थितम् ॥१४॥\n\n चरंतं चामरैर्युक्तं सौरभेयीपयःप्रभम् ॥ \n\n स्त्रीणां कुंकुमहस्तैश्च मुक्ताहारैरलंकृतम् ॥१५॥\n\n हयं दृष्ट्वा राजसुता स्ववाहादवतीर्य च ॥ \n\n केशेषु तं निजग्राह हर्षेण नृप लीलया ॥१६॥\n\n तत्पत्रं वाचयामास यादवेंद्रेण यत्कृतम् ॥ \n\n द्वारकाधिपती राजा सर्वशूरशिरोमणिः ॥१७॥\n\n नान्योऽस्ति तत्समःकोऽपि चक्रवर्तीबृहच्छ्रवाः ॥ \n\n विमोचितस्तुरगराट् तेनासौ पत्रसंयुतः ॥१८॥\n\n पाल्यमानोऽनिरुद्धेन गृह्णंतु सबला नृपाः ॥ \n\n तस्यान्यथा प्रपदयोः पतित्वा यांतु क्षत्रियाः ॥१९॥\n\n इत्यभिप्रायमालोक्य कोपेनाह नृपात्मजः ॥ \n\n अनिरुद्धो धनुर्द्धारी धन्विनो न वयं स्मृताः ॥२०॥\n\n मत्पितरि स्थिते मह्यां कस्तु गर्वं समाचरेत् ॥\n\n श्रीगर्ग उवाच - \n\nइत्युक्त्वा स हयं नीत्वा प्रययौ नृपसन्निधौ ॥२१॥\n\n कथयामास वृत्तांतं पितुरग्रे हयस्य च ॥ \n\n श्रुत्वा पुत्रस्य वचनमिंद्रनीलो महीश्वरः ॥२२॥\n\n शिवभक्तो महामानी पुत्रं प्राह महाबलः ॥\n\n इंद्रनील उवाच - \n\nसमर्थेन पुरा दत्तं राजसूये क्रतूत्तमे ॥२३॥\n\n प्रद्युम्नाय बलिं किंचित्कुमंत्रिवचनान्मया ॥ \n\n अद्यानिरुद्धस्तु हयं पालयन्पुनरागतः ॥२४॥\n\n अहो दैवबलं येन किन्न भूयाद्विपर्य्ययः ॥ \n\n गता वृद्धिं द्वारकायामल्पकालेन वृष्णयः ॥२५॥\n\n तस्मात्सर्वान्विजेष्यामि कार्ष्णिजप्रमुखान्यदून् ॥ \n\n श्यामकर्णं न दास्यामि तस्मै मानवृताय च ॥२६॥\n\n पालयिष्यति मां युद्धे भक्त्या संतोषितः शिवः ॥ \n\n इत्युक्त्वा सेनया युक्तो वीरो माहिष्मतीपतिः ॥२७॥\n\n स्वर्णदाम्ना हयं बद्ध्वा युद्धं कर्तुं मनो दधे ॥ \n\n ततोऽनिरुद्धः संप्राप्तो तुरगं च विलोकयन् ॥२८॥\n\n अक्षौहिणीशतयुतो नर्मदायास्तटे नृप ॥ \n\n सांबो मधुबृहद्बाहुश्चित्रभानुर्वृकोऽरुणः ॥२९॥\n\n संग्रामजित्सुमित्रश्च दीप्तिमान्भानुरेव च ॥ \n\n वेदबाहुः पुष्करश्च श्रुतदेवः सुनंदनः ॥३०॥\n\n विरूपश्चित्रबाहुश्च न्यग्रोधश्च कविस्तथा ॥ \n\n एते समाययू राजन्ननिरुद्धसहायिनः ॥३१॥\n\n गदश्च सारणोऽक्रूरः कृतवर्मा हि चोद्धवः ॥ \n\n युयुधानो सात्यकिश्च शूरा एते च वृष्णयः ॥३२॥\n\n सहायमनिरुद्धस्य कर्तुं सर्वे समागताः ॥ \n\n स्थित्वा ते नर्मदतीरे भोजवृष्ण्यंधकादयः ॥३३॥\n\n श्यामकर्णमपश्यंतस्त्वब्रुवन् विस्मयान्विताः ॥ \n\n केन नीताः सपत्राश्च उग्रसेनस्य भूपतेः ॥३४॥\n\n तस्मान्मित्राणि सोऽप्यत्र श्यामकर्णो न दृश्यते ॥ \n\n राजसूये पुरा यस्मै नरदैत्यसुरादयः ॥३५॥\n\n नवखंडाधिपाश्चैव निर्जितश्च बलिं ददुः ॥ \n\n यस्य वै शासनं चंडं तिरस्कृत्य कुधीर्नृपः ॥३६॥\n\n तुरगं हतवान्मानात्स स्तेनो दंडमर्हति ॥ \n\n सर्वेषामिति वाक्यं तु श्रुत्वा दृष्ट्वा पुरीं पुरः ॥३७॥\n\n उद्धवं मंत्रिणां श्रेष्ठं प्राह रुक्मवतीसुतः ॥ \n\n अनिरुद्ध उवाच - \n\nनगरीयं नदितीरे कस्य भूपस्य राजते ॥३८॥\n\n तुरंगमो गतोऽस्त्यस्यामिति मन्ये त्वहं किल ॥ \n\n इति तद्वाक्यमाकर्ण्य प्राह कृष्णसखो मुदा ॥३९॥\n\n उद्धव उवाच - \n\nइंद्रनीलस्य नगरी नाम्ना माहिष्मती शुभा ॥ \n\n महेशपूजनरता वर्णा यस्यां वसंति हि ॥४०॥\n\n नृपेणानेन वृष्णीश नर्मदायास्तटे पुरा ॥ \n\n द्वादशवर्षपर्यंतं पूजितो नर्मदेश्वरः ॥४१॥\n\n ततः शिवः प्रसन्नोऽभूदुपचारैश्च षोडशैः ॥ \n\n तस्मै स्वदर्शनं दत्त्वा वरार्थं तमनोदयत् ॥४२॥\n\n महेशस्य वचः श्रुत्वा नृपो माहिष्मतीपतिः ॥ \n\n भूत्वा कृतांजली रुद्रं प्राह गद्‌गदया गिरा ॥४३॥\n\n ईशान त्वां नमस्येऽहं नर्मदेशं जगद्‍गुरुम् ॥\n\n पुरुषाणां सकामानां कामरूपसुरद्रुमम् ॥४४॥\n\n त्वत्तः प्रदातुः कांक्षेऽहं वरमेतन्महेश्वर ॥ \n\n देवदैत्यनरेभ्यस्त्वं रक्ष मां सर्वदा भयात् ॥४५॥\n\n इति तद्वाक्यमाकर्ण्य कृत्तिवासा मुदान्वितः ॥ \n\n तथास्तु चोक्त्वा राजेंद्र ततश्चांतरधीयत ॥४६॥\n\n तस्मादेष नृपः शूरो हयं तुभ्यं न दास्यति ॥ \n\n विना युद्धेन रुद्रस्य वरात्कंदर्पनंदन ॥४७॥\n\n इत्थमौपगवेर्वाक्यमनिरुद्धो निशम्य च ॥ \n\n बली धैर्येण प्रत्याह यादवानां च शृण्वताम् ॥४८॥\n\n नृपस्यैतस्य रुद्रस्तु सहायस्ते ह्युदाहृतः ॥ \n\n तथा कृष्णस्तु भगवाञ्छृणु मंत्रिन्ममोपरि ॥४९॥\n\n इत्युक्त्वा यादवैः सार्द्धं वीरो रुक्मवतीसुतः ॥ \n\n हयस्य मोचनार्थं वै नृपं जेतुं मनो दधे ॥५०॥\n\n ततः परिघनिस्त्रिंशगदाचापपरश्वधैः ॥ \n\n बभूवुर्यादवाः सज्जाः प्राद्युम्नौ दंशिते स्थिते ॥५१॥\n\n\n\n\n\nइति श्रीगर्गसंहितायां हयमेधखण्डे \n\nअनिरुद्धप्रयाणं नाम चतुर्दशोऽध्यायः ॥१४॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]