[
    {
        "text": "अध्यायः ०८\n\n\n\nश्रीनारदउवाच ।। \n\nएकदा सबलः कृष्णश्चारयन्गा मनोहराः ।। \n\nगोपालैः सहितः सर्वैर्ययौ तालवनं नवम् ।। १ ।। \n\nधेनुकस्य भयाद्गोपा न गतास्ते वनान्तरम् ।। \n\nकृष्णोपि न गतस्तत्र बल एको विवेश ह ।।२।। \n\nनीलांबरं कटौ बद्धा बलदेवो महाबलः ।। \n\nपरिपक्वफलार्थं हि तद्वने विचचार ह।।३।। \n\nबाहुभ्यां कंपयंस्तालान्फलसंघं निपातयन् ।। \n\nगर्जंश्च निर्भयः साक्षादनन्तोनन्तविक्रमः।।४।। \n\nफलानां पततां शब्दं श्रुत्वा क्रोधावृतः खरः ।। \n\nमध्याह्ने स्वापकृद्दुष्टो भीमः कंससखो बली ।।५।। \n\nआययौ संमुखे योद्धुं बलदेवस्य धेनुकः ।। \n\nबलं पश्चिम पादाभ्यां निहत्योरसि सत्वरम् ।।६।। \n\nचकार खरशब्दं स्वं परिधावन्मुहुर्मुहुः ।। \n\nगृहीत्वा धेनुकं शीघ्रं बलः पश्चिमपादयोः ।।७।। \n\nचिक्षेप तालवृक्षे च ह- स्तेनैकेनलीलया ।। \n\nतेन भग्नश्च तालोपि तालान्पार्श्वस्थितान्बहून् ।।८।। \n\nपातयामास राजेन्द्र तदद्भुतमिवाभवत् ।। \n\nपुनरुत्थाय दैत्येंद्रो बलं जग्राह रोषतः ।। ९ ।। \n\nयोजनं नोदयामास गजं प्रति गजो यथा ।।\n\nगृहीत्वा तं बलः सद्यो भ्रामयित्वाथ धेनुकम् ।। २.८.१० ।।\n\nभूपृष्ठे पोथयामास मूर्च्छितो भग्नमस्तकः ।। \n\nक्षणेन पुनरुत्थाय क्रोधसंयुक्तविग्रहः ।।११।। \n\nमूर्ध्नि कृत्वा चतुःशृंगं धृत्वा रूपं भयंकरम् ।। \n\nगोपान्विद्रावयामास शृंगैस्तीक्ष्णैर्भयंकरैः ।।१२।। \n\nअग्रे पलायितान्गोपान्दुद्रावाशु मदोत्कटः ।। \n\nश्रीदामा तं च दंडेन सुबलो मुष्टिना तथा ।।१३।। \n\nस्तोकः पाशेन तं दैत्यं संतताड महाबलम् ।। \n\nक्षेपणेनार्जुनोंशुश्च दैत्यं लत्तिकया खरम् ।।१४।। \n\nविशालर्षभ एत्याशु पादेन स्वबलेन च ।। \n\nतेजस्वी ह्यर्द्धचन्द्रेण देवप्रस्थ श्च पेटकैः ।।१५।। \n\nवरूथपः कंदुकेन संतताड महाखरम् ।। \n\nअथ कृष्णोपि तं नीत्वा हस्ताभ्यां धेनुकासुरम् ।।१६।। \n\nभ्रामयित्वाशु चिक्षेप गिरिगोवर्द्ध- नोपरि ।। \n\nश्रीकृष्णस्य प्रहारेण मूर्च्छितो घटिकाद्वयम् ।। १७ ।। \n\nपुनरुत्थाय स्वतनुं विधुन्वन्दारयन्मुखम् ।। \n\nशृङ्गाभ्यां श्रीहरिं नीत्वा धावन्दैत्यो न भोगतः ।।१८।। \n\nचचार तेन खे युद्धमूर्ध्वं वै लक्षयोजनम् ।। \n\nगृहीत्वा धेनुकं दैत्यं श्रीकृष्णो भगवान्स्वयम् ।। १९ ।। \n\nचिक्षेपाधो भूमिमध्ये चूर्णितास्थिः  स मूर्च्छितः ।। \n\nपुनरुत्थाय शृङ्गाभ्यां नादं कृत्वातिभैरवम् ।।२.८.२०।। \n\nगोवर्धनं समुत्पाट्य श्रीकृष्णे प्राहिणोत्खरः ।। \n\nगिरिं गृहीत्वा श्रीकृष्णः णाक्षिपत्त स्य मस्तके ।।२१।। \n\nदैत्यो गिरिं गृहीत्वाथ श्रीकृष्णे प्राहिणोद्बली।।\n\nकृष्णो गोवर्धनं नीत्वा पूर्वस्थाने समाक्षिपत् ।।२२।। \n\nपुनर्धावन्महादैत्यः शृङ्गाभ्यां । दारयन्भुवम्।।\n\nबलं पश्चिमपादाभ्यां ताडयित्वा जगर्ज ह।२३।\n\nननाद तेन ब्रह्मांडं प्रैजद्भूखण्डमण्डलम्।।\n\nहस्ताभ्यां संगृहीत्वा तं बलदेवो महाबलः।।२४।।\n\nभूपृष्ठे पोथयामास मूर्च्छितं भग्नमस्तकम् ।। \n\nपुनस्तताड तं दैत्यं मुष्टिना ह्यच्युताग्रजः ।।२५।। \n\nतेन मुष्टिप्रहारेण सद्यो वै निधनं गतः ।। \n\nतदैव ववृषुर्देवाः पुष्पैर्नन्दनसंभवैः ।। २६ ।। \n\nदेहाद्विनिर्गतः सोऽपि श्यामसुन्दरविग्रहः ।। \n\nस्रग्वी पीतांबरो देवो वनमालाविभूषितः ।।२७।। \n\nलक्षपार्षदसंयुक्तः सहस्र ध्वजशोभितः ।। \n\nसहस्रचक्रध्वनिभृद्धयायुतसमन्वितः ।। २८ ।। \n\nलक्षचामरशोभाढ्योऽरुणवर्णोऽतिरत्नभृत् ।। \n\nदिव्ययोजनविस्तीर्णो मनोयायी मनोहरः ।।२९।। \n\nकिंकिणीजालसंयुक्तो घटामंजीरसंयुतः ।। \n\nहरिं प्रदक्षिणीकृत्य सबलं दिव्यरूपधृक् ।। २.८.३० ।। \n\nदिव्यं रथं समारुह्य द्योतयन्मंडलन्दिशाम् ।। \n\nजगाम दैत्यो हे राजन्गोलोकं प्रकृतेः परम् ।। ३१ ।। \n\nश्रीकृष्णो धेनुकं हत्वा सबलो बालकैः सह ।। \n\nतद्यशस्तु प्रगायद्भिर्बभौ गोकुलगोगणैः ।। ३२ ।। \n\nराजोवाच ।। \n\nमुने मुक्तिं कथं प्राप्तः पूर्वं को धेनुकासुरः ।। \n\nकथं खरत्वमापन्न एतन्मे ब्रूहि तत्त्वतः ।। ३३ ।। \n\nश्रीनारद उवाच ।। \n\nवैरोचनेर्बलेः पुत्रो नाम्ना साहसिको बली ।। \n\nनारीणां दशसाहस्रै रेमे वै गन्धमादने।।३४।। \n\nवादित्राणां नूपुराणां शब्दोभूत्तद्वने महान्।।\n\nगुहायामास्थितस्यापि श्रीकृष्णं स्मरतो मुनेः ।। ३५ ।। \n\nदुर्वाससोऽथ तेनापि ध्यानभंगो बभूव ह ।। \n\nनिर्गतः पादुकारूढो दुर्वासाः कृशविग्रहः ।। ३६ ।। \n\nदीर्घश्मश्रुर्यष्टि धरः क्रोधपुंजोनलद्युतिः ।। \n\nयस्य शापाद्विश्वमिदं कंपते स जगाद ह ।। ३७ ।।\n\nदुर्वासा उवाच ।। \n\nउत्तिष्ठ गर्दभाकार गर्दभो भव दुर्मते ।। \n\nवर्षाणां तु चतुर्लक्षं व्यतीते भारते पुनः ।। ३८ ।। \n\nमाधुरे मंडले दिव्ये पुण्ये तालवने वने ।। \n\nबलदेवस्य हस्तेन मुक्तिस्ते भविताऽसुर ।। ३९ ।। \n\nश्रीनारद उवाच ।। \n\nतस्माद्बलस्य हस्तेन श्रीकृष्णस्तं जघान ह ।। \n\nप्रह्लादाय वरो दत्तो न वध्यो मे तवान्वयः ।। २.८.४० ।। \n\nइति श्रीमद्गर्गसंहितायां वृन्दावनखण्डे धेनुकासुरमोक्षो नामाष्टमोऽध्यायः।।८।।"
    }
]