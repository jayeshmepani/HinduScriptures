[
    {
        "text": "अध्यायः २०\n\n\n बहुलाश्व उवाच -\n\nअग्रे चकार किं साक्षाद्‌ भगवान् व्रजमण्डले ।\n\nराधायै गोपिकाभ्यश्च कथंस्विद्दर्शनं ददौ ॥ १ ॥\n\nगोपीमनोरथं कृत्वा मथुरामाजगाम ह ।\n\nएतन्मे ब्रूहि विप्रेंद्र त्वं परावरवित्तमः ॥ २ ॥\n\nश्रीनारद उवाच -\n\nसंध्यायां राधयाऽऽहूतः श्रीकृष्णो भगवान्स्वयम् ।\n\nएकांते शीतलं शश्वज्जगाम कदलीवनम् ॥ ३ ॥\n\nस्फारस्फुरनमेघगृहं रंभाचन्दनचर्चितम् ।\n\nकृष्णागरुत्सीकरं च सुधारश्मिगलत्सुधम् ॥ ४ ॥\n\nएतादृशं वनं राधा वियोगानलवर्चसा ।\n\nभस्मीभूतं हि सततं कृष्णाशा तां हि रक्षति ॥ ५ ॥\n\nतत्रैव सर्वे गोपीनां शतयूथाः समागताः ।\n\nतस्यै निवेदनं चक्रुर्माधवागमनस्य हि ॥ ६ ॥\n\nउत्थाय सहसा साक्षाद्‌वृषभानुवरात्मजा ।\n\nआनेतुमाययौ कृष्णं सखीभिः परिवारिता ॥ ७ ॥\n\nददावासनपाद्यार्घानुपचारान्मनोहरान् ।\n\nवदंती सादरं वाक्यं कुशलं कुशलाधिका ॥ ८ ॥\n\nयुवकंदर्पकोटीनां माधुर्य्यहारिणं हरिम् ।\n\nदृष्ट्वा राधा जहौ दुःखं ब्रह्म ज्ञात्वा गुणं यथा ॥ ९ ॥\n\nप्रसन्ना तत्र शृङ्गारमकरोत्कीर्तिनंदिनी ।\n\nतया नोऽकारि श्रृंगारः पांथे कृष्णे गते सति ॥ १० ॥\n\nन चन्दनं च तांबूलं भोजनं च सुधासमम् ।\n\nन कृतं दिव्यशयनं हास्यं वा न कृतं क्वचित् ॥ ११ ॥\n\nपरिपूर्णतमं कृष्णं परिपूर्णतमप्रिया ।\n\nआनंदाश्रूणि मुंचंती प्राह गद्‌गदया गिरा ॥ १२ ॥\n\nराधोवाच -\n\nकियद्‍दूरे यदुपुरी नागतं किं करोषि हि ।\n\nकिं वदेऽहं रहो दुःखं भवतोऽशेषसाक्षिणः ॥ १३ ॥\n\nसौदासराजमहिषी दमयंती च मैथिली ।\n\nनास्त्यत्र कां पुरस्कृत्य वदेऽहं विरहं रिपुम् ॥ १४ ॥\n\nमत्समानाश्रया गोप्यो गदितुं न क्षमाः क्वचित् ।\n\nशरच्चन्द्रचकोरीव मयूरीव घनं नवम् ॥ १५ ॥\n\nश्रीवृन्दावनचंद्रं त्वां घनश्यामं समुत्सहे ।\n\nतव सख्योद्धवेनाशु धन्येन त्वं प्रदर्शितः ।\n\nअन्यः कोऽपि व्रजे नास्ति यस्य प्रेम्णा त्वमागतः ॥ १६ ॥\n\nश्रीनारद उवाच -\n\nएवं वदन्ती सततं रुदन्तीं\n\n     परां प्रियां वीक्ष्य घृणातुराङ्ग ।\n\nआश्वासयामास नयेन सद्यः\n\n     प्रगृह्य दोर्भ्यां स्रवदंबुनेत्रः ॥ १७ ॥\n\nश्रीभगवानुवाच -\n\nमा शोकं कुरु राधे त्वं त्वत्प्रीत्याऽहं समागतः ।\n\nआवयोर्भेदरहितं तेजश्चैकं द्विधा जनैः ॥ १८ ॥\n\nयथा हि दुग्धधावल्ये तथाऽऽवां सर्वदा शुभे ।\n\nयत्राहं त्वं सदा तत्र विश्लेषो न हि चावयोः ॥ १९ ॥\n\nपूर्ण ब्रह्म परं चाहं तटस्था त्वं जगत्प्रसूः ।\n\nविश्लेष आवयोर्मध्ये मृषा ज्ञानेन पश्य सत् ॥ २० ॥\n\nयथाकाशस्थितो नित्यं वायु सर्वत्रगो महान् ।\n\nतथा जलं सूक्ष्मरूपं तेजो व्याप्तं यथैधसि ॥ २१ ॥\n\nअन्तर्बहिर्यथा पृथ्वी पृथग्भूता वरानने ।\n\nतथा विकाररहितो मलवत्त्रिगुणैरहम् ॥ २२ ॥\n\nतथा त्वं पश्य मद्‌भावं सदानंदो भवेत्ततः ।\n\nअहं ममेति भावेन द्वितीयोऽस्ति वरानने ॥ २३ ॥\n\nयावद्वनो मध्यगतस्तदुत्थितः\n\n     स्वं रूपमर्कं न हि दृक् प्रपश्यति ।\n\nतावत्परात्मानमसौ प्रधानजै-\n\n     र्गुणैस्तथा तेषु गतेषु पश्यति ॥ २४ ॥\n\nगुणेषु सक्तं किल बन्धनाय\n\n     रक्तं मनः पुंसि च मुक्तये स्यात् ।\n\nमनो द्वयोः कारणमाहुरारा-\n\n     ज्जित्वाऽथ तत्कौ विचरेदसंगः ॥ २५ ॥\n\nसर्व हि भावं मनसः परस्परं\n\n     न ह्येकतो भामिनि जायते ततः ।\n\nप्रेमैव कर्तव्यमतो मयि स्वतः\n\n     प्रेम्णा समानं भुवि नास्ति किंचित् ॥ २६ ॥\n\nश्रीनारद उवाच -\n\nइति वाक्यं हरेः श्रुत्वा प्रसन्ना कीर्तिनंदिनी ।\n\nगोपिकाभिः समं कृष्णं पूजयामास माधवम् ॥ २७ ॥\n\nअथ रात्र्यां हरिः साक्षात्कार्तिक्यां रासमंडले ।\n\nगत्वा ननाद मुरलीं गोपीभी राधया सह ॥ २८ ॥\n\nयमुनानिकटे राजन् राधया राधिकापतिः ।\n\nरामाभिः सुन्दरीभिश्च रासरंगे रराज ह ॥ २९ ॥\n\nयावतीर्गोपिका रासे तावद्‌रूपधरो हरिः ।\n\nरेमे वृंदावने दिव्ये हरिर्वृन्दावनेश्वरः ॥ ३० ॥\n\nक्वणन्नूपुरमंजीरो वनमालाविराजितः ।\n\nपीतांबरः पद्मधारी प्रभातार्ककिरीटधृक् ॥ ३१ ॥\n\nविद्युल्लतास्फुरत्प्रोद्यद्धेमकुण्डलमण्डितः ।\n\nवेत्रभृद्‌वादयन्वंशीं नटवेषो घनद्युतिः ॥ ३२ ॥\n\nस्फुरत्कौस्तुभरत्‍नाढ्यः प्रचलत्स्निग्धकुण्डलः ।\n\nरराज राधया रासे यथा रत्या रतीश्वरः ॥ ३३ ॥\n\nशच्या शक्रो यथा स्वर्गे घनश्चंचलया यथा ।\n\nवृन्दया वृन्दकारण्ये तथा वृन्दावनेश्वरः ॥ ३४ ॥\n\nवृन्दावनं च पुलिनं वनान्युपवनानि च ।\n\nपश्यन् गोपीगणैः सार्द्धं गिरिं गोवर्धनं ययौ ॥ ३५ ॥\n\nगोपीनां शतयूथानां मानं वीक्ष्य व्रजेश्वरः ।\n\nभगवान् राधया साकं तत्रैवांतरधीयत ॥ ३६ ॥\n\nअथ गोवर्धनाद्‍दूरे सुंन्दरं योजनत्रयम् ।\n\nश्रीखण्डगंधसंयुक्तं स ययौ रोहिताचलम् ॥ ३७ ॥\n\nलताकुञ्जनिकुञ्जाश्च पश्यञ्जल्पंस्तया सह ।\n\nविचचार गिरौ रम्ये काञ्चनीलतिकालये ॥ ३८ ॥\n\nतत्र देवसरो रम्यं बद्रिनाथेन निर्मितम् ।\n\nपाठीनकूर्मनक्रादिहंस सारससङ्कुलम् ॥ ३९ ॥\n\nसहस्रदलपद्मैश्च मण्डितं तदितस्ततः ।\n\nभ्रमरध्वनिसंयुक्तं पुंस्कोकिलरुतव्रतम् ॥ ४० ॥\n\nविकसत् पद्मगंधाढ्यं तत्तीरं मन्दमारुतम् ।\n\nरमया राधया सार्द्धं माधवो निषसाद ह ॥ ४१ ॥\n\nतत्तीरं प्रतपस्यंतं ऋभुं नाम महामुनिम् ।\n\nपदैकेन स्थितं शश्वत् श्रीकृष्णध्यानतत्परम् ॥ ४२ ॥\n\nषष्टिवर्षसहस्राणि षष्टिवर्षशतानि च ।\n\nनिरन्नं निर्जलं शांतं श्रीकृष्णस्तं ददर्श ह ॥ ४३ ॥\n\nपप्रच्छ वीक्ष्य तं राधा हसन्ती प्राह माधवम् ।\n\nमाहात्म्यं कुरु भक्तोऽयं पश्य भक्तिं महामुनेः ॥ ४४ ॥\n\nहे ऋभो इति कृष्णेन प्रोक्तमुच्चैर्वचः शुभम् ।\n\nन श्रुतं तेन किञ्चिद्वा चरमं प्रापितेन वै ॥ ४५ ॥\n\nहरिस्तदा तद्धृदयाद्‌ बभूवाशु तिरोहितः ।\n\nध्यानाद्‌गतं हरिं वीक्ष्य मुनींद्रश्चातिविस्मितः ॥ ४६ ॥\n\nनेत्रे उन्मील्य ददृशे श्रीकृष्णं राधयाऽऽगतम् ।\n\nघनं चंचलयेवाढ्यं रञ्जयन्तं दिशो दश ॥ ४७ ॥\n\nउत्थात सद्यो हरिभक्तितत्परः\n\n     प्रदक्षिणीकृत्य हरिं सराधिकम् ।\n\nप्रणम्य मूर्ध्ना निपपात पादयो-\n\n     रुवाच कृष्णं बहुगद्‌गदाक्षरः ॥ ४८ ॥\n\nश्रीऋभुरुवाच -\n\nनमः कॄष्णाय कृष्णायै राधायै माधवाय च ।\n\nपरिपूर्णतमायै च परिपूर्णतमाय च ॥ ४९ ॥\n\nघनश्यामाय देवाय श्यामायै सततं नमः ।\n\nरासेश्वराय सततं रासेश्वर्यै नमो नमः ॥ ५० ॥\n\nगोलोकातीत लीलाय लीलावत्यै नमो नमः ।\n\nअसंख्यांडाधिदेव्यै च असंख्यांडनिधये नमः ॥ ५१ ॥\n\nभूभारहाराय भुवं गताभ्यां\n\n     मच्छांतये चात्र समागताभ्याम् ।\n\nपरस्परं संधितविग्रहाभ्यां\n\n     नमो युवाभ्यां हरिराधिकाभ्याम् ॥ ५२ ॥\n\nश्रीनारद उवाच -\n\nइत्युक्त्वा कृष्णपादाब्जे प्रक्षरद्‌ बाष्पलोचनः ।\n\nप्रेमानन्दसमायुक्तो जहौ प्राणान्महामुनिः ॥ ५३ ॥\n\nतदैव निर्गतं ज्योतिर्दशसूर्यसमप्रभम् ।\n\nपरिभ्रमद् दशदिशः श्रीकृष्णे लीनतां गतम् ॥ ५४ ॥\n\nभक्तस्य भक्तिं श्रीकृष्णो वीक्ष्य वै प्रेमलक्षणाम् ।\n\nआनंदाश्रुकलां मुंचन् प्रेम्णा तं चाजुहाव ह ॥ ५५ ॥\n\nपुनः श्रीकृष्णपादाब्जात्कृष्णसारूप्यवान्मुनिः ।\n\nनिर्गतः कोटिकंदर्पसन्निभोऽतिनताननः ॥ ५६ ॥\n\nदोर्भ्यां प्रगृह्य हृदये तं निधाय कृपाकरः ।\n\nआश्वास्य कल्याणकरं करं दिव्यं दधार ह ॥ ५७ ॥\n\nप्रदक्षिणीकृत्य हरिं च राधिकां\n\n     प्रणम्य चारुह्य रथं मनोहरम् ।\n\nगोलोकलोकं प्रययावृभुर्मुनि-\n\n     र्विरञ्जयन्मैथिल मण्डलं दिशाम् ॥ ५८ ॥\n\nश्रीराधिका विस्मयमागता भृशं\n\n     दृष्ट्वा परां मुक्तिमृभोर्महामुनेः ।\n\nआनन्दवारीणि विमुञ्चती चिरं\n\n     जगाद कृष्णं वृषभानुनंदिनी ॥ ५९ ॥"
    }
]