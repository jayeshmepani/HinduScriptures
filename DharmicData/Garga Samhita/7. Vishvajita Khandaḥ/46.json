[
    {
        "text": "अध्यायः ४६\n\n\n अथ कृष्णे भगवति पुरीं द्वारावतीं गते ॥\n\nप्रद्युम्नः सैनिकैः सार्द्धं नदं कामदुघं ययौ ॥१॥\n\nशतयोजनविस्तीर्णा गंधर्वाणां मनोहरा ॥\n\nवसंतमालति नाम्ना हेमरत्‍नमयी पुरी ॥२॥\n\nलवंगलतिकाजालै-रेलाकाश्मीरदेशकैः ॥\n\nजातीफलादिजावित्री-श्रीखंडपारिजातकैः ॥३॥\n\nमत्तालिनादिता भृंगैः शब्दिता चित्रपक्षिभिः ॥\n\nगंधर्वै राजिता भव्यैर्नागैर्भोगवती यथा ॥४॥\n\nपतंगो नाम तत्रैव गंधर्वेशो महाबलः ॥\n\nकरोति राज्यं सुकृती शक्रवद्‌बलपौरुषम् ॥५॥\n\nश्रुत्वा प्रद्युम्नमायातं दिग्जयार्थं विनिर्गतम् ॥\n\nगंधर्वैरुद्‌भटैर्युक्तो युद्धं कर्तुं मनो दधे ॥६॥\n\nरथाश्वगजवीरैश्च गंधर्वैर्दशकोटिभिः ॥\n\nपतंग आगतो योद्धुं प्रद्युम्नस्यापि संमुखे ॥७॥\n\nगंधर्वैर्यदुभिः सार्द्धं घोरं युद्धं बभूव ह ॥\n\nभल्लैर्गदाभिः परिघैर्मुद्‌गरैस्तोमरर्ष्टिभिः ॥८॥\n\nबाणांधकारे संजाते पतंगोऽतिरथो बली ॥\n\nधनुष्टंकारयन् प्राप्तो जगर्ज घनवद्‌बली ॥९॥\n\nगदो गदां समादाय बलदेवानुजो बली ॥\n\nतद्‌बलं पोथयामास वज्रेणेंद्रो यथा गिरिन् ॥१०॥\n\nगदस्य गदया केचिद्‌गंधर्वाः पतिता रणे ॥\n\nरथाश्चूर्णीकृताः सर्वे मातंगा भिन्नमस्तकाः ॥११॥\n\nअश्वारूढाः केऽपि वीराः पतिता रणमूर्द्धनि ॥\n\nअधोमुखा ऊर्ध्वमुखा गंधर्वाश्छिन्नबाहवः ॥१२॥\n\nक्षणमात्रेण तत्सैन्ये रुधिराणां नदी ह्यभूत् ॥\n\nप्रमथा हरमालार्थं शिरांसि जगृहुर्मृधे ॥१३॥\n\nसिंहारूढा भद्रकाली डाकिनी शतसंवृता ॥\n\nकपालेनापि रुधिरं पिबंति दृश्यते मृधे ॥१४॥\n\nएवं युद्धे गदकृते गन्धर्वाणां पलायताम् ॥\n\nगंधर्वेशस्तदा प्राप्तो हस्तिलक्षबलान्वितः ॥१५॥\n\nगदं तताड गदया पतंगो हृदि मैथिल ॥\n\nगदोऽपि तं स्वगदया पतंगं हृदि चौजसा ॥१६॥\n\nतयोश्च गदया युद्धं बभूव घटिकाद्वयम् ॥\n\nविस्फुलिंगान् क्षरंत्यौ द्वे गदे चूर्णीबभूवतुः ॥१७॥\n\nलक्षभारमयीं गुर्वीं गदामादाय सत्वरम् ॥\n\nगदं तताड शिरसि पतंगो रणदुर्मदः ॥१८॥\n\nगदाप्रहारेण गदः क्षणं मूर्छामवाप ह ॥\n\nएवं कृते घोरमृधे पतंगेन महात्मना ॥१९॥\n\nतदैव द्वारकापुर्य्यास्तेजः संघट्टमागतम् ॥\n\nददृशुर्यादवाः सर्वे कोटिमार्तंडसन्निभम् ॥२०॥\n\nतस्मिंस्तेजसि गौरांगो बलदेवो महाबलः ॥\n\nआविर्बभूव सहसा भगवान् भक्तवत्सलः ॥२१॥\n\nगंधर्वाणां बलं सर्वं समाकृष्य हलेन वै ॥\n\nतताड मुसलं क्रुद्धो बलो नीलांबरो बली ॥२२॥\n\nरथान् गजांस्तुरंगांश्च वीराः शस्त्रभृतां वराः ॥\n\nनिपेतुर्युगपत्सर्वे चूर्णिताश्चोपला इव ॥२३॥\n\nपतंगो विरथस्तस्माद्‌भीतभीतः पुरीं ययौ ॥\n\nपुनर्योद्धुं यादवैश्च सेनाव्यूहं चकार ह ॥२४॥\n\nशतयोजनविस्तीर्णां गंधर्वाणां महापुरीम् ॥\n\nवसंतमालतीं सर्वामुद्विदार्य हलेन वै ॥२५॥\n\nविचकर्ष बलः क्रुद्धो नदे कामदुघे नृप ॥\n\nहाहाकारस्तदैवासीन्नगर्यां पतित्तैर्गृहे ॥२६॥\n\nतिर्यक्पोतमिवाघूर्णां नगरी वीक्ष्य सत्वरम् ॥\n\nपतंगः सर्वगंधर्वैर्हषितः सन्कृतांजलिः ॥२७॥\n\nखचिद्धेमसुवर्णानां मुक्तातोरणशालिनाम् ॥\n\nदशयोजनविस्तीर्णीकृतानां विश्वकर्मणा ॥२८॥\n\nकामगानां पताकाभिर्युतानां कुंभकोटिभिः ॥\n\nसहस्रार्कप्रकाशानां विमानानां द्विलक्षकम् ॥२९॥\n\nचतुर्लक्षं गवां चैव तुरंगाणां दशार्बुदम् ॥\n\nएलालवंगकाश्मीरजातीफलफलैः सह ॥३०॥\n\nसुधाफलानां दिव्यानां कोटिशो भाजनानि च ॥\n\nनीत्वा बलिं समादाय दत्वा नत्वा प्रधर्षितः ॥३१॥\n\nकृताञ्जलिः प्राह बलं बलभद्रप्रसादवित् ॥\n\nपतंग उवाच -\n\nराम राम महावीर्य न जाने तव विक्रमम् ॥\n\nयस्यैकमूर्ध्नि तिलकं दृश्यते भूमिमंडलम् ॥३२॥\n\nदेवाधिदेव भगवन् कामपाल नमोऽस्तु ते ॥\n\nनमोऽनंताय शेषाय साक्षाद्‌रामाय ते नमः ॥३३॥\n\nजयजयाच्युत देव परात्पर\n\n     स्वयमनंतदिगंतगतश्रुते ॥\n\nसुरमुनींद्रफणींद्रवराय ते\n\n     मुसलिने बलिनै हलिने नमः ॥३४॥\n\nश्रीनारद उवाच -\n\nएवं स्तुतः पतंगेन बलभद्रो महाबलः ॥\n\nप्रसन्नचेता गंधर्वं मा भैष्टेत्यभयं ददौ ॥३५॥\n\nस्थापयित्वा बले कार्ष्णिं प्रणतं यादवेश्वरः ॥\n\nयादवैः प्रस्तुतः शीघ्रं पुरीं द्वारावतीं ययौ ॥३६॥"
    }
]