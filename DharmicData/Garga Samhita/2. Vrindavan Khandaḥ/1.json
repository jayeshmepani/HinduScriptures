[
    {
        "text": "अध्यायः ०१\n\n\nकृष्णातीरे कोकिलाकेलिकीरे\n\n     गुंजापुंजे देवपुष्पादिकुंजे ।\n\nकंबुग्रीवौ क्षिप्तबाहू चलन्तौ\n\n     राधाकृष्णौ मंगलं मे भवेताम् ॥ १ ॥\n\nअज्ञानतिमिरान्धस्य ज्ञानांजनशलाकया ।\n\nचक्षुरुन्मीलितं येन तस्मै श्रीगुरुवे नमः ॥ २ ॥\n\nश्रीनारद उवाच -\n\nएकदोपद्रवं वीक्ष्य नंदो नन्दान्सहायकान् ।\n\nवृषभानूपनंदांश्च वृषभानुवरांस्तथा ॥ ३ ॥\n\nसमाहूय परान्वृद्धान् सभायां तानुवाच ह ।\n\nनंद उवाच -\n\nकिं कर्तव्यं तु वदतोत्पाताः सन्ति महावने ॥ ४ ॥\n\nश्रीनारद उवाच -\n\nतेषां श्रुत्वाथ सन्नन्दो गोपो वृद्धोतिमंत्रवित् ।\n\nअंके नीत्वा रामकृष्णौ नंदराजमुवाच ह ॥ ५ ॥\n\nसन्नन्द उवाच -\n\nउत्थातव्यमितोऽस्माभिः सर्वैः परिकरैः सह ।\n\nगंतव्यं चान्यदेशेषु यत्रोत्पाता न संति हि ॥ ६ ॥\n\nबालस्ते प्राणवत्कृष्णो जीवनं व्रजवासिनाम् ।\n\nव्रजे धनं कुले दीपो मोहनो बाललीलया ॥ ७ ॥\n\nहा बक्या शकटेनापि तृणावर्तेन बालकः ।\n\nमुक्तोऽयं द्रुमपातेन ह्युत्पातं किमतः परम् ॥ ८ ॥\n\nतस्माद्‌वृंदावनं सर्वैः गंतव्यं बालकैः सह ।\n\nउत्पातेषु व्यतीतेषु पुनराग्मनं कुरु ॥ ९ ॥\n\nनन्द उवाच -\n\nकतिक्रोशैर्विस्तृतम् तद्‌वनं वृंदावनं व्रहात् ।\n\nतल्लक्षणं तत्सुखं च वद बुद्धिमतां वर ॥ १० ॥\n\nसन्नन्द उवाच -\n\nप्रागुदीच्यां बर्हिषदो दक्षिणस्यां यदोः पुरात् ।\n\nपश्चिमायां शोणितपुरान् माथुरं मंडलं विदुः ॥ ११ ॥\n\nविंशद्‌योजनविस्तीर्णं सार्धं यद्योजनेन वै\n\nमाथुरं मंडलं दिव्यं व्रजमाहुर्मनीषिणः ॥ १२ ॥\n\nमथुरायां शौरिगृहे गर्गाचार्यमुखाच्छ्रुतम् ।\n\nमाथुरं मंडलं दिव्यं तीर्थराजेन पूजितम् ॥ १३ ॥\n\nवनेभ्यस्तत्र सर्वेभ्यो वनं वृंदावनं वरम् ।\n\nपरिपूर्णतमस्यापि लीलाक्रीडं मनोहरम् ॥ १४ ॥\n\nवैकुंठान्नापरो लोको न भूतो न भविष्यति ।\n\nएकं वृंदावनं नाम वैकुंठाच्च परात्परम् ॥ १५ ॥\n\nयत्र गोवर्धनो नाम गिरिराजो विराजते ।\n\nकालिन्दीनिकटे यत्र पुलिनं मंगलायनम् ॥ १६ ॥\n\nबृहत्सानुर्गिरिर्यत्र यत्र नन्दीश्वरो गिरिः ।\n\nक्रोशानां च चतुर्विंशद्‌विस्तृतैः काननैर्वृतम् ॥ १७ ॥\n\nपशव्यं गोपगोपीनां गवां सेव्यं मनोहरम् ।\n\nलताकुंजावृतं तद्वै वनं वृंदावनं स्मृतम् ॥ १८ ॥\n\nनंद उवाच -\n\nकदा व्रजोऽयं सन्नंद तीर्थराजेन पूजितः ।\n\nएतद्वेदितुमिच्छामि परं कौतुहलं हि मे ॥ १९ ॥\n\nसन्नंद उवाच -\n\nशंखासुरो महादैत्यः पुरा नैमित्तिके लये ।\n\nस्वपतो ब्रह्मणः सोऽपि वेदध्रुग्दैत्यपुंगवः ॥ २० ॥\n\nजित्वा देवान् ब्रह्मलोकाद्धृत्वा वेदान् गतोऽर्णवे ।\n\nगतेषु तेषु वेदेषु देवानां च गतं बलम् ॥ २१ ॥\n\nतदा साक्षाद्धरिः पूर्णो धृत्वा मात्स्यं वपुः पुरम् ।\n\nनैमित्तिकलयांभोधौ युयुधे तेन यज्ञराट् ॥ २२ ॥\n\nशूलं चिक्षेप हरये शंखो दैत्यो महाबलः ।\n\nस्वचक्रेण हरिः साक्षात्तच्छूलं शतधाकरोत् ॥ २३ ॥\n\nहरिं तताड शिरसा शंखो विष्णुमुरःस्थले ।\n\nतस्य मूर्द्धप्रहारेण न चचाल परात्परः ॥ २४ ॥\n\nतदा गदां समादाय मत्स्यरूपधरो हरिः ।\n\nपृष्ठे जघान तं दैत्यं शंखरूपं महाबलम् ॥ २५ ॥\n\nगदाप्रहारव्यथितः किंचिद्‌व्याकुलमानसः ।\n\nपुनरुत्थाय सर्वेशं मुष्टिना स तताड ह ॥ २६ ॥\n\nतदा विष्णुः स्वचक्रेण सशृङ्गं तच्छिरो दृढम् ।\n\nजहार कुपितः साक्षाद्‌भगवान् कमलेक्षणः ॥ २७ ॥\n\nजित्वा शंखं देववरैः सार्धं विष्णुर्व्रजेश्वर ।\n\nप्रयागमेत्य स हरिर्वेदान् तान् ब्रह्मणे ददौ ॥ २८ ॥\n\nयज्ञं चकार विधिवत्सर्वदेवगणैः सह ।\n\nप्रयागं च समाहूय तीर्थराजं चकार ह ॥ २९ ॥\n\nतत्साक्षादक्षयवटः कृतो लीलातपत्रवत् ।\n\nमुनिभानुसुतेऽथोर्मिचामरैस्तं विरेजतुः ॥ ३० ॥\n\nतदैव सर्वतीर्थानि जंबूद्वीपस्थितानि च ।\n\nनीत्वा बलिं समाजग्मुस्तीर्थराजाय धीमते ॥ ३१ ॥\n\nतीर्थराजं च संपूज्य नत्वा तीर्थानि सर्वतः ।\n\nस्वधामानि ययुर्नन्द हरौ देवैर्गते सति ॥ ३२ ॥\n\nतदैव नारदः प्राप्तो मुनीन्द्रः कलहप्रियः ।\n\nसिंहासने भ्राजमानं तीर्थराजमुवाच ह ॥ ३३ ॥\n\nश्रीनारद उवाच -\n\nतीर्थैः प्रपूजितस्त्वं वै तीर्थराज महातपः ।\n\nतुभ्यं च सर्वतीर्थानि मुख्यानीह बलिं ददुः ॥ ३४ ॥\n\nव्रजाद्‌वृंदावनादीनि नागतानीह ते पुरः ।\n\nतीर्थानां राजराजस्त्वं प्रमत्तैस्तैस्तिरस्कृतः ॥ ३५ ॥\n\nइति प्रभाष्य तं साक्षाद्‌गते देवर्षिसत्तमे ।\n\nतीर्थराजस्तदा क्रुद्धो हरिलोकं जगाम ह ॥ ३६ ॥\n\nनत्वा हरिं परिक्रम्य पुरः स्थित्वा कृतांजलिः ।\n\nसर्वतीर्थैः परिवृतः श्रीनाथं प्राह तीर्थराट् ॥ ३७ ॥\n\nतीर्थराज उवाच -\n\nहे देवदेव प्राप्तोऽहं तीर्थराजस्त्वया कृतः ।\n\nबलिं ददुर्मे तीर्थानि मथुरामंडलं विना ॥ ३८ ॥\n\nप्रमत्तैर्व्रजतीर्थैश्च तैरहं तु तिरस्कृतः ।\n\nतस्मात्तुभ्यं च कथितं प्राप्तोऽहं तव मंदिरे ॥ ३९ ॥\n\nश्रीभगवानुवाच -\n\nधरायां सर्वतीर्थानां त्वं कृतस्तीर्थराण्मया ।\n\nकिंतु स्वस्य गृहस्यापि न कृतो राट् त्वमेव हि ॥ ४० ॥\n\nकिं त्वं मे मंदिरं लिप्सुः मत्तवद्‌भाषसे वचः ।\n\nतीर्थराज गृहं गच्छ शृणु वाक्यं शुभं च मे ॥ ४१ ॥\n\nमथुरामंडलं साक्षान्मंदिरं मे परात्परम् ।\n\nलोकत्रयात्परं दिव्यं प्रलयेऽपि न संहृतम् ॥ ४२ ॥\n\nसन्नन्द उवाच -\n\nइति श्रुत्वा तीर्थराजो विस्मितोऽभूद्‌गतस्मयः ।\n\nआगत्य नत्वा संपूज्य माथुरं व्रजमंडलम् ॥ ४३ ॥\n\nततः प्रदक्षिणीकृत्य स्वधाम गतवान् पुनः ।\n\nधराया मानभंगार्थं पूर्वमेतत्प्रदर्शितम् ।\n\nमया तवाग्रे कथितं किं भूयः श्रोतुमिच्छसि ॥ ४४ ॥\n\nनंद उवाच -\n\nधराया मानभङ्गार्थं केन पूर्वं प्रदर्शितम् ।\n\nएतन्मे वद गोपेश माथुरं व्रजमंडलम् ॥ ४५ ॥\n\nसन्नन्द उवाच -\n\nआदौ वाराहकल्पेऽस्मिन् हरिर्वाराहरूपधृक् ।\n\nरसातलात्समुद्धृत्य गां बभौ दंष्ट्रया प्रभुः ॥ ४६ ॥\n\nगच्छन्तं वारिवृन्देषु भगवन्तं रमेश्वरम् ।\n\nदंष्ट्राग्रे शोभिता पृथ्वी प्राह देवं जनार्दनम् ॥ ४७ ॥\n\nधरोवाच -\n\nदेव कुत्र स्थले त्वं वै स्थापनां मे करिष्यसि ।\n\nजलपूर्णं जगत्सर्वं दृश्यते वद हे प्रभो ॥ ४८ ॥\n\nवाराह उवाच -\n\nयदा वृक्षाः प्रदृष्टा हि भवन्त्युद्वेगता जले ।\n\nतदा ते स्थापना भूयात्पश्यन्ती गच्छ भूरुहान् ॥ ४९ ॥\n\nधरोवाच -\n\nस्थावराणां तु रचना ममोपरि समास्थिता ।\n\nअन्यास्ति किं वा धरणी त्वहं हि धारणामयी ॥ ५० ॥\n\nसन्नन्द उवाच -\n\nवदन्तीत्थं ददर्शाग्रे जले वृक्षान् मनोहरान् ।\n\nवीक्ष्य पृथ्वी हरिं प्राह सर्वतो विगतविस्मया ॥ ५१ ॥\n\nधरोवाच -\n\nदेव कस्मिंस्थले वृक्षाः सन्ति ह्येते सपल्लवाः ।\n\nइदं मनसि मे चित्रं वद यज्ञपते प्रभो ॥ ५२ ॥\n\nवाराह उवाच -\n\nमाथुरं मंडलं दिव्यं दृश्यतेऽग्रे नितम्बिनि ।\n\nगोलोकभूमिसंयुक्तं प्रलयेऽपि न संहृतम् ॥ ५३ ॥\n\nसन्नन्द उवाच -\n\nतच्छ्रुत्वा विस्मिता पृथ्वी गतमाना बभूव ह ।\n\nतस्मान्नन्द महाबाहो व्रजोऽयं सर्वतोऽधिकः ॥ ५४ ॥\n\nश्रुत्वेदं व्रजमाहात्म्यं जीवन्मुक्तो भवेन्नरः ।\n\nतीर्थराजात्परं विद्धि माथुरं व्रजमंडलम् ॥ ५५ ॥"
    }
]