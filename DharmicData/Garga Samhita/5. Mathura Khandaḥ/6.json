[
    {
        "text": "अध्यायः ०६\n\n\n श्रीनारद उवाच -\n\nअथ गोपालकैः सार्द्धं श्रीकृष्णो नंदनंदनः ।\n\nगृहं जगाम सबलः सुदाम्नो दाममालिनः ॥ १ ॥\n\nदृष्ट्वा तौ स समुत्थाय नमस्कृत्य कृताञ्जलिः ।\n\nपुष्पसिंहासने स्थाप्य प्राह गद्‌गदया गिरा ॥ २ ॥\n\nसुदामोवाच -\n\nधन्यं कुलं मे भवनं च जन्म\n\n     त्वयय्यागते देवकुलानि सप्त ।\n\nमातुः पितुः सप्त प्रियया\n\n     वैकुण्ठलोकं गतवंति मन्ये ॥ ३ ॥\n\nभूभारमाहर्तुमलं यदोः कुले\n\n     जातौ युवां पूर्णतमौ परेश्वरौ ।\n\nनमो युवाभ्यां मम दीनदीनं\n\n     गृहं गताभ्यां जगदीश्वरौ परौ ॥ ४ ॥\n\nश्रीनारद उवाच -\n\nइत्युक्त्वा पुष्परचनालंकारान् मधुपध्वनीन् ।\n\nनिवेद्य मकरंदांश्च मालाकारो ननाम ह ॥ ५ ॥\n\nधृत्वा तत्पुष्पनिचयं सबलो भगवान् हरिः ।\n\nदत्त्वा गोपेभ्य आरात्तं प्राह प्रहसिताननः ॥ ६ ॥\n\nगरीयसी मत्पदाब्जे भक्तिर्भूयात्सदा तव ।\n\nमद्‌भक्तानां तु संगः स्यान्मत्स्वरूपमिहैव हि ॥ ७ ॥\n\nबलदेवो ददौ तस्मै श्रियं चान्वयवर्धिनीम् ।\n\nउत्थाय तौ ततो राजन्नन्यां वीथीं प्रजग्मतुः ॥ ८ ॥\n\nयांतीं स्त्रियं पद्मनेत्रां पाटीरालेपभाजनम् ।\n\nविभ्रतीं युवतीं कुब्जां पथि पप्रच्छ माधवः ॥ ९ ॥\n\nश्रीभगवानुवाच -\n\nका त्वं कस्य प्रिया सुभ्रु कस्यार्थं चंदनं त्विदम् ।\n\nदेह्यावयोर्येन तव चिरं श्रेयो भविष्यति ॥ १० ॥\n\nसैरंध्र्युवाच -\n\nदास्यस्मि सुन्दरवर कुब्जानाम महामते ।\n\nमद्धस्तोत्थं च पाटीरं जातं भोजपतेः प्रियम् ॥ ११ ॥\n\nअद्यापि कंसदास्यस्मि सांप्रतं तव चाग्रतः ।\n\nहस्तिशुण्डादण्डसमे भुजदण्डेऽस्ति मे मनः ॥ १२ ॥\n\nयुवां विना कोऽन्यतमोऽनुलेपं कर्तुमर्हति ।\n\nयुवयोस्तु समं रूपं त्रैलोक्ये न हि विद्यते ॥ १३ ॥\n\nश्रीनारद उवाच -\n\nउभाभ्यां सा ददौ सांद्रं हर्षिता ह्यनुलेपनम् ।\n\nअथ तावंगरागेण रामकृष्णौ विरेजतुः ॥ १४ ॥\n\nजगृहुश्चन्दनं दिव्यं किंचित्किंचिद्‌व्रजार्भकाः ।\n\nत्रिवक्रामथ तां कृष्णो ऋज्वीं कर्तुं मनो दधे ॥ १५ ॥\n\nआक्रम्य पद्‌भ्यां प्रपदेऽङ्गुलिद्वयं\n\n     प्रोत्तानहस्तेन विभुः परेश्वरः ।\n\nप्रगृह्य नॄणां चुबुके प्रपश्यतां\n\n     वक्रां तनुं तामुदनीनमद्धरिः ॥ १६ ॥\n\nतदैव सा यष्टिसमानविग्रहा\n\n     दीप्त्या च रंभां क्षिपतीव रूपिणी ।\n\nभूत्वा गृहीत्वाऽऽह हरिं तु वाससि\n\n     शुचिस्मिता जातमनोजविह्वला ॥ १७ ॥\n\nसैरंध्र्युवाच -\n\nगच्छाशु हे सुन्दरवर्य मद्‍गृहं\n\n     त्यक्तुं भवंतं किल नोत्सहेऽहम् ।\n\nप्रसीद सर्वज्ञ रसज्ञ मानद\n\n     त्वया भृशं प्रोन्मथितं मनो मम ॥ १८ ॥\n\nश्रीनारद उवाच -\n\nतदैव गोपा जहसुः परस्पर-\n\n     महो किमेतत्करतालनिःस्वनैः ।\n\nप्रहस्य रामस्य हरिः प्रपश्यत-\n\n     स्तद्याच्यमानो ह्यवदत्परं वचः ॥ १९ ॥\n\nश्रीभगवानुवाच -\n\nअहोऽतिधन्या मथुरा पुरीयं\n\n     वसंति यत्रैव जनास्तु सौम्याः ।\n\nयेऽज्ञातपान्थान्स्वगृहं नयंति\n\n     दृष्ट्वा पुरीं धाम तवागमिष्ये ॥ २० ॥\n\nश्रीनारद उवाच -\n\nएवमुक्त्वोत्तरीयांतं समाकृष्य गिरार्द्रया ।\n\nराजमार्गं व्रजन्कृष्णो वैश्यानाढ्यान्ददर्श ह ॥ २१ ॥\n\nपुष्पताम्बूलगंधाढ्यैः फलैर्दुग्धफलैर्हरिम् ।\n\nसम्पूज्य स्वासने स्थाप्य नेमुरग्र्यधियो विशः ॥ २२ ॥\n\nवैश्या उचुः -\n\nभवेच्चेदत्र ते राज्यं तावकान्सरतात्तदा ।\n\nवयं तव प्रजा देव राज्ये प्राप्ते न कः स्मरेत् ॥ २३ ॥\n\nश्रीनारद उवाच -\n\nपप्रच्छ सुस्मितो वैश्यान्कोदण्डस्थानमच्युतः ।\n\nन ते तमूचुः सुधियः कोदण्डे भंगशंकया ॥ २४ ॥\n\nतद्‌रूपगुणमाधुर्यमोहिता ये च माथुराः ।\n\nकुमार पश्यैहि धनुरित्यूचुस्तद्दिदृक्षवः ॥ २५ ॥\n\nतैर्दृष्टेन पथा कृष्णः प्रविष्टो धनुषः स्थलम् ।\n\nमैत्रीं कुर्वन् वयस्यैश्च माथुरैः पुरबालकैः ॥ २६ ॥\n\nयथैद्रं हेमचित्राढ्यं कोदण्डं सप्ततालकम् ।\n\nपुरुषैः पञ्चसाहस्रैर्नेतुं योग्यं बृहृद्‌भरम् ॥ २७ ॥\n\nअष्टधातुमयं क्लिष्टं लक्षभारसमं परम् ।\n\nचतुर्दश्यां पौरजनैरर्चितं यज्ञमण्डपे ॥ २८ ॥\n\nभार्गवेण पुरा दत्तं यदुराजाय माधवः ।\n\nददर्श कुण्डलीभूतं साक्षाच्छेषमिव स्थितम् ॥ २९ ॥\n\nवार्यमाणो नृभिः कृष्णः प्रसह्य धनुराददे ।\n\nपश्यतां तत्र पौराणां सज्जं कृत्वाऽथ लीलया ॥ ३० ॥\n\nआकृष्य कर्णपर्यंतं दोर्दंडाभ्यां हरिर्धनुः ।\n\nबभंज मध्यतो राजन्निक्षुदंडं गजो यथा ॥ ३१ ॥\n\nभज्यमानस्य धनुषष्टङ्कारोऽभूत्तडित्स्वनः ।\n\nननाद तेन ब्रह्मांडं सप्तलोकैर्बिलैः सह ॥ ३२ ॥\n\nविचेलुर्दिग्गजास्तारा राजद्‍भूखण्डमंडलम् ।\n\nतदैव बधिरीभूता पृथिव्यां जनमंडली ॥ ३३ ॥\n\nकंसस्य हृदयं शब्दो विददार घटीद्वयम् ।\n\nतद्‌रक्षिणः प्रकुपिता उत्थिता आततायिनः ॥ ३४ ॥\n\nगृहीतुकामाः श्रीकृष्णं प्रत्यूचुर्बध्यतामिति ।\n\nअथ तानागतान् वीक्ष्य सशस्त्रान्बलकेशवौ ॥ ३५ ॥\n\nकोदण्दशकले नीत्वा जघ्नतुर्दुर्मदान्भृशम् ।\n\nशकलातिप्रहारेण केचिद्‌वीरास्तु मूर्छिताः ॥ ३६ ॥\n\nभिन्नपादा भिन्ननखाः केचिच्छिन्नांसबाहवः ।\n\nवीराः पञ्च सहस्राणि निपेतुर्भूमिमण्डले ॥ ३७ ॥\n\nविचेलुर्माथुराः सर्वे दुद्रुवुस्तद्दिदृक्षवः ।\n\nपुर्यां कोलाहले जाते नृणां जातं महद्‌भयम् ॥ ३८ ॥\n\nभोजराजसभाछत्रमकस्मान्निपपात ह ।\n\nगोपालैः सबलः कृष्णो धावञ्चापस्थलान्नृप ।\n\nआययौ नन्दनिकटे सन्ध्याकालेऽतिभीतवत् ॥ ३९ ॥\n\nनिरीक्ष्य गोविंदसुरूपमद्‌भुतं\n\n     विमोहिता वै मथुरापुरांगनाः ।\n\nविस्रस्तवासःकबराः स्मराधयः\n\n     परस्परं प्राहुरिदं सखीजनम् ॥ ४० ॥\n\nपुरंध्र्य ऊचुः -\n\nकंदर्पकोटिद्युतिमाहरंस्त्वरं\n\n     स्वैरं चरन्वै मथुरापुरे हरिः ।\n\nनिरीक्ष्यते याभिरतीव साक्षा-\n\n     दङ्गेषु सर्वेष्वपि नः समाविशत् ॥ ४१ ॥\n\nकुशला ऊचुः -\n\nक्रूराः स्त्रियः किं न हि संति पत्तने\n\n     निरीक्ष्यते याभिरनंगमोहनः ।\n\nअंगेषु सर्वेष्वपि सर्वसुन्दरो\n\n     नास्माभिरानन्दमयो निरीक्ष्यते ॥ ४२ ॥\n\nकस्यैकदेशे मधुरत्वमीक्ष्यते\n\n     तत्रास्ति नेत्रं प्रपतत्पतंगवत् ।\n\nयस्त्वेव सर्वांगमनोहरः सखि\n\n     स एव नेत्रेण कथं समीक्ष्यते ॥ ४३ ॥\n\nअंगे ह्यंगे सुन्दरे नंदसूनोः\n\n     प्राप्तं प्राप्तं यत्र यत्रापि नेत्रम् ।\n\nतस्मात्तस्मान्नामवल्लब्धसौख्यं\n\n     लावण्याब्धौ मग्नवल्लग्नचित्तम् ॥ ४४ ॥\n\nश्रीनारद उवाच -\n\nदृष्ट्वा दिने यं व्रजराजनन्दनं\n\n     स्वप्नेऽपि तद्‌ददृशुः पुरस्त्रियः ।\n\nगोप्यः कथं तं मधुरं न सस्मरु-\n\n     र्याभिः कृतं मैथिल रासमंडलम् ॥ ४५ ॥"
    }
]