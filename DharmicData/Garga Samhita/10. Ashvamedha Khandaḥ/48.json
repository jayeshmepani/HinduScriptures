[
    {
        "text": "अध्यायः ४८\n\n\nश्रीगर्ग उवाच - \n\nकृष्णां समुत्तीर्य ततः प्रपश्य- \n\n     ञ्जगाम वाजी कुरुपत्तनञ्च ॥ \n\n करोति राज्यं नृपचक्रवर्ती \n\n     वैचित्रवीर्यो बलवान्हि यत्र ॥१॥ \n\n ततो ददर्श तुरगः कौरवाणां पुरं वरम् ॥ \n\n तं नानोपवनैर्युक्तं तडागैश्च सरोवरैः ॥२॥ \n\n दुर्गेण गंगया युक्तं तथा परिखया नृप ॥ \n\n सुवर्णरौप्यसदनैर्महाशूरजनैर्वृतम् ॥३॥ \n\n सुयोधनस्य पुराद्विनिर्गतो \n\n     हंतुं मृगान्वै वनगोचरान्नृप ॥ \n\n ददर्श यज्ञस्य हयं सपत्रकं \n\n     रथस्थितो वीरजनैर्विभूषितः ॥४॥ \n\n दृष्ट्वा तुरंगमं प्रीतः स्वरथादवतीर्य च ॥ \n\n मानी दुर्योधनो राजंस्त्वरं जग्राह लीलया ॥५॥ \n\n कर्णभीष्मकृपद्रोणभूरिदुःशासनादिभिः ॥ \n\n युक्तस्तद्‌भालपत्रं च वाचयामास हर्षितः ॥६॥ \n\n चंद्रवंशे यदुकुल उग्रसेनो विराजते ॥ \n\n इन्द्रादयः सुरगणा यस्यादेशानुवर्तिनः ॥७॥ \n\n सहायो यस्य भगवाञ्छ्रीकृष्णो भक्तपालकः ॥ \n\n अस्ति वै द्वारकापुर्यां तद्‌भक्त्या निवसन्हरिः ॥८॥ \n\n तद्वाक्याद्धयमेधं स उग्रसेनो नृपेश्वरः ॥ \n\n चक्रवर्ती हठाद्यज्ञं स्वयशोऽर्थे करोति हि ॥९॥ \n\n मोचितस्तेन तुरगो हयानां प्रवरः शुभः ॥ \n\n तद्‌रक्षकः कृष्णपौत्रोऽनिरुद्धो वृकदैत्यहा ॥१०॥ \n\n गजाश्वरथवीराणां सेनासंघसमन्वितः ॥ \n\n राजानो ये करिष्यंति राज्यं कौ शूरमानिनः ॥११॥ \n\n ते गृह्णंतु यज्ञहयं स्वबलात्पत्रशोभितम् ॥ \n\n तं मोचयति धर्मात्मा गृहीतं च हयं नृपैः ॥१२॥ \n\n स्वबाहुबलवीर्येणानिरुद्धो लीलया हठात् ॥ \n\n तस्यान्यथा च पादयोः पतित्वा यांतु धन्विनः ॥१३॥ \n\n गर्ग उवाच - \n\nतत्पत्रं वाचयित्वैवं कौरवास्ते तु शत्रवः ॥ \n\n ऊचुः परस्परं क्रुद्धा मानिनो रक्तलोचनाः ॥१४॥ \n\n कौरवा ऊचुः \n\n अहो किं लिखितं धृष्टैर्भालपत्रे हयस्य च ॥ \n\n न संति किं हि राजानो यादवानां च संमुखे ॥१५॥ \n\n राजसूये पुरास्माभिर्यादवा ये विनिर्जिताः ॥ \n\n हयमेधं करिष्यंति पुनस्ते गतबुद्धयः ॥१६॥ \n\n तस्मात्सर्वान्विजेष्यामो न दास्यामस्तुरंगमम् ॥ \n\n पश्चाद्वयं करिष्यामो हयमेधं क्रतूत्तमम् ॥१७॥ \n\n क उग्रसेनः कः कृष्णो हयरक्षाकरस्तु कः ॥ \n\n यादवैः सहिता ह्येते किं करिष्यंति पौरुषम् ॥१८॥ \n\n कृष्णाद्या यादवाः सर्वे विहाय मथुरां पुरीम् ॥ \n\n गताः समुद्रं शरणं युद्धं त्यक्त्वा भयाच्च नः ॥१९॥ \n\n राज्यं दत्तं पुरा ह्येषामस्माभिश्च कृपान्वितैः ॥ \n\n कृतघ्नास्ते च मन्यंते स्वात्मानं चक्रवर्तिनम् ॥२०॥ \n\n पांडवानां च सम्मानाद्यादवा न हि मारिताः ॥ \n\n निष्कासिताश्च तेऽस्माभिः पांडवाः शत्रवः किल ॥२१॥ \n\n यदूनद्य विनिर्जित्य संग्रामे च पलायितान् ॥ \n\n दर्शयामश्चाहुकाय सहसा चक्रवर्तिताम् ॥२२॥ \n\n एवं श्रीकृष्णविमुखा वाचः सर्वे वदंति हि ॥ \n\n तृप्तास्ते कौरवा राजञ्छ्रिया राजविभूतिभिः ॥२३॥ \n\n ततश्च जगृहुः सर्वे नानाशस्त्राणि वेगतः ॥ \n\n हयं प्रवेशयामासुः पुरे तत्र तु संस्थिताः ॥२४॥ \n\n गते च तुरगे दूरं सांबः कृष्णेन नोदितः ॥ \n\n त्वरं कृष्णां समुत्तीर्य गंभीरां मार्गदायिनीम् ॥२५॥ \n\n अक्षौहिणीभिर्दशभिः पृष्ठतो दंशितो रुषा ॥ \n\n हस्तिनापुरमक्रूरयुयुधानादिभिर्ययौ ॥२६॥ \n\n एवं ते यादवाः सर्वे हस्तिनापुरसन्निधौ ॥ \n\n आयाता हयहर्तॄंश्च कौरवान्ददृशुः स्थितान् ॥२७॥ \n\n ऊचुस्ते वीक्ष्य बलिनो लोकद्वयजिगीषवः ॥ \n\n तान्सर्वांश्च तृणीकृत्य यादवाः कृष्णदेवताः ॥२८॥ \n\n अहो बबंध कश्चाश्वं कस्य हृष्टः कृतांतराट् ॥ \n\n प्राप्स्यते कस्तु संग्रामे नाराचैः परमां व्यथाम् ॥२९॥ \n\n अहो वै किं न जानंति वृष्णीन्द्रं चक्रवर्तिनम् ॥ \n\n उग्रसेनं राजराजं देवदानववंदितम् ॥३०॥ \n\n राजसूयस्य कर्त्तारमद्वितीयं नृपेश्वरम् ॥ \n\n नृपाः स्वात्मविनाशाय गृह्णंति तुरगं ततः ॥३१॥ \n\n हेमांगदश्चेंद्रनीलो बको भीषण एव च ॥ \n\n बल्वलश्च नृपाः सर्वे रणेऽस्माभिर्विनिर्जिताः ॥३२॥ \n\n इति श्रुत्वा कौरवास्ते क्रोधप्रस्फुरिताधराः ॥ \n\n प्रत्यूचुस्तान्हि पश्यंतस्तिरश्चीनैश्च चक्षुभिः ॥३३॥ \n\n कौरवानुगा ऊचुः - \n\nगृहीतस्तुरगोऽस्माभिर्यूयं किं नु करिष्यथ ॥ \n\n युष्मान्सर्वान्नयिष्यामः सायकैर्यमसादनम् ॥३४॥ \n\n उग्रसेनः कतिदिनै राज्यं लब्ध्वा तु कृष्णतः ॥ \n\n मानं करोति तं बद्ध्वा राज्यं कुर्मो वयं किल ॥३५॥ \n\n अनिरुद्धस्तु कुत्रास्ते ह्यस्माकं च भयाद्‌गतः ॥ \n\n वदतैनं शरैर्युद्धे पूजयामो न संशयः ॥३६॥ \n\n गर्ग उवाच - \n\nइति तेषां वचः श्रुत्वा यादवाः क्रोधमूर्च्छिताः ॥ \n\n चिक्षिपुः सायकांश्चापैः कौरवाणां मुखेषु च ॥ ३७॥ \n\n केचिद्बभूवुर्बाणैश्च छिन्नजिह्वाश्च कौरवाः ॥ \n\n भग्नदंताश्छिन्नमुखा वमंतो रुधिरं बहु ॥३८॥ \n\n दुर्योधनं छिन्नमुखा निहतास्ते ययुर्द्रुतम् ॥ \n\n पृष्टास्ते कथयामासुर्यादवैः प्रकृतं च तत् ॥ ३९॥ \n\n\n\n\n\nइति श्रीगर्गसंहितायां हयमेधखण्डे \n\nकौरवैः श्यामकर्णग्रहणं नामाष्टचत्वारिंशोऽध्यायः ॥४८॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]