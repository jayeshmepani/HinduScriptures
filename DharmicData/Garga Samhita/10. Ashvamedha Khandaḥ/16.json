[
    {
        "text": "अध्यायः १६\n\n\n गर्ग उवाच -\n\nअथ मुक्तस्तु तुरगो देशान्सर्वान्विलोकयन् ॥\n\nउशीनरे च विषये प्राप्तश्चंपावतीं पुरीम् ॥१॥\n\nराज्ञा हेमांगदेनापि पालितां दुर्गमंडिताम् ॥\n\nचातुर्वर्ण्यजनाकीर्णां प्रासादैः परिवेष्टिताम् ॥२॥\n\nयत्र हेमांगदो राजा पुत्रेण हंसकेतुना ॥\n\nराज्यं करोति सुकृतिर्महाशूरजनैर्वृतः ॥३॥\n\nगृहीतस्तेन तुरगोऽनिरुद्धस्य महात्मनः ॥\n\nस्वपुर्यां लीलया राजन् यादवानगणय्य च ॥४॥\n\nबद्ध्वा हेमांगदो राजा स्वर्णदाम्ना च वाजिनम् ॥\n\nद्वारेषु च कपाटादीन्दत्त्वा क्रोधेन पूरितः ॥५॥\n\nयादवानां विनाशाय दुर्गभित्तिषु मानद ॥\n\nशतघ्न्यश्च द्विलक्षाणि धृत्वा युद्धाय वै मनः ॥६॥\n\nततः प्राप्तोऽनिरुद्धस्तु ससैन्योऽश्वं विलोकयन् ॥\n\nचंपावत्या ह्युपवने शिबिरोऽभूच्च तस्य वै ॥७॥\n\nअथ प्रद्युम्नतनयस्तत्रादृष्ट्वा तुरंगमम् ॥\n\nउद्धवं कृष्णचन्द्रस्य सखायमिदमब्रवीत् ॥८॥\n\nअनिरुद्ध उवाच -\n\nकस्येयं नगरी मन्त्रीन्केन नीतो हयो मम ॥\n\nत्वं जानासि महाबुद्धे कथयस्व विचार्य च ॥९॥\n\nइत्थं निशम्य तद्वाक्यमुद्धवो बुद्धिसत्तमः ॥\n\nज्ञात्वा वार्तां च शत्रूणामिदं वचनमब्रवीत् ॥१०॥\n\nउद्धव उवाच -\n\nइयं चंपावती नाम्ना नगरी द्वारकेश्वर ॥\n\nहंसध्वजेन पुत्रेण यत्र हेमांगदो नृपः ॥११॥\n\nकरोति राज्यं तेनापि गृहीतस्तुरगस्तव ॥\n\nएष राजा महाशूरो यज्ञस्याश्वं न दास्यति ॥१२॥\n\nपुर्यां स्थित्वा भुशुण्डीभिर्बहु युद्धं करिष्यति ॥\n\nन निर्गमिष्यति बहिर्युद्धाय स नृपः पुरात् ॥१३॥\n\nतस्मात्तवेच्छा नृपते यथा भूयात्तथा कुरु ॥\n\nइति तद्वचनं श्रुत्वा स उवाच रुषान्वितः ॥१४॥\n\nअनिरुद्ध उवाच -\n\nअहं सर्वान्हनिष्यामि दुर्गयुक्तान्बहून्द्विषः ॥\n\nलौहशक्तिसमैर्बाणैः प्रहारार्द्धेन सत्तम ॥१५॥\n\nइत्थं तद्वाक्यमाकर्ण्य यादवः क्रोधपूरितः ॥\n\nपुरीं हंतुं ययौ शीघ्रं मुमोचेषूंश्च कोटिशः ॥१६॥\n\nअंधकानां च बाणौघैः पुर्यां कोलाहलोऽप्यभूत् ॥\n\nशत्रवः शंकिताः सर्वे वीरा हंसध्वजादयः ॥१७॥\n\nततो नृपस्य वचनाद्वीरास्ते साहसेन वै ॥\n\nदुर्गभित्तिष्वथारुह्य यादवान्ददृशुर्बहिः ॥१८॥\n\nदृष्ट्वा ते च भयं प्रापुः सन्नद्धान् यदुपुंगवान् ॥\n\nशस्त्रवर्षं प्रकुर्वन्तः सर्वतः परिमंडितान् ॥१९॥\n\nतेभ्यः शतघ्नीर्व्यसृजंश्चतुर्दिक्षु च वह्निना ॥\n\nसर्वानेव हनिष्यामो न दास्यामो हयं वयम् ॥२०॥\n\nअथानिरुद्धसेनायां हाहाकारो महानभूत् ॥\n\nविह्वला वृष्णयः सर्वे शतघ्नीभिः प्रताडिताः ॥२१॥\n\nसंछिन्नभिन्नसर्वांगाः केचिद्युद्धात्पलायिताः ॥\n\nकेचिन्मूर्छां गता राजन्केचिद्वै निधनं गताः ॥२२॥\n\nकेचित्प्रज्वलिता युद्धे भस्मीभूतास्तथापरे ॥\n\nकेचिद्वै पादहीनाश्च करहीना विबाहवः ॥२३॥\n\nनिःशस्त्राः पतिताश्चैव केचिज्ज्वलितकंचुका: ॥\n\nहाहेति वादिनः केचिद्‌रामकृष्णेति वादिनः ॥२४॥\n\nशतघ्नीभिर्विशीर्णाङ्गा गजाः केचिन्मृधाङ्गणे ॥\n\nदुद्रुवन्तश्च पतिता मूर्छिता निधनं गताः ॥२५॥\n\nउत्पतन्तो दुद्रुवंतश्छिन्नदेहास्तुरङ्गमाः ॥\n\nमृधे मृत्युं गताः केचिद्विशीर्णाः पतिता रथाः ॥२६॥\n\nअग्निना पूरितं सर्वं यदुसैन्यं भयानकम् ॥\n\nदृष्ट्वानिरुद्धः सङ्ग्रामे शुशोच संस्मरन्हरिम् ॥२७॥\n\nततः कृष्णस्य कृपया बुद्धिं प्राप्त उषापतिः ॥\n\nप्रतिशार्ङ्गं गृहीत्वा वै निषङ्गाच्छरमेव च ॥२८॥\n\nनीत्वा निधाय कोदण्डे पर्जन्यास्त्रं समादधे ॥२९॥\n\nबाणे प्रमुक्ते सति वै बलाहकः\n\n     समागतो वै यदुसैन्यमण्डले ॥\n\nजलं ववर्षाथ यदून्प्रपालय-\n\n     न्कृपीटयोनिं किल शांतयन्नृप ॥३०॥\n\nततस्तेऽग्निभयान्मुक्ता शीतलाङ्गाश्च वृष्णयः ॥\n\nश्लाघां कृत्वानिरुद्धस्य युद्धं कर्तुं समुत्थिताः ॥३१॥\n\nतान्प्रत्याहानिरुद्धस्तु ह्यहं यास्ये पुरीं प्रति ॥\n\nअर्वेण पक्षयुक्तेनैको विजेतुं द्विषां पतिम् ॥३२॥\n\nगर्ग उवाच -\n\nइति श्रुत्वा वचस्तस्य सांबाद्याः कृष्णनन्दनाः ॥\n\nप्रोचुः सर्वे च तं राजन्नष्टादश महारथाः ॥३३॥\n\nहरिपुत्रा उचुः\n\nगंतुं नार्हसि त्वं राजञ्शत्रूणां नगरीं प्रति ॥\n\nप्रयास्यामो वयं सर्वे विजेतुं चाततायिनम् ॥३४॥\n\nइत्युक्त्वा कुपिताः सर्वे सहसाऽऽरुह्य घोटकान् ॥\n\nसपक्षान्धन्विनो वीरा दंशिता युद्धकोविदाः ॥३५॥\n\nउल्लंघयित्वा प्राकारं पुर्यां प्राप्ता हरेः सुताः ॥\n\nगत्वा जघ्नुर्द्विषः सर्वान्बाणैरुरगसन्निभैः ॥३६॥\n\nते शत्रवस्तु सहसा नृपस्य वचनान्नृप ॥\n\nयुद्धार्थे धन्विनः क्रुद्धा आगता एककोटयः ॥३७॥\n\nतानागतान्बहून्वीरान्कुपितानुद्यतायुधान् ॥\n\nसांबो मधुर्बृहद्बाहुश्चित्रभानुर्वृकोऽरुणः ॥३८॥\n\nसङ्ग्रामजित्सुमित्रश्च दीप्तिमान्भानुरेव च ॥\n\nवेदबाहुः पुषकरश्च श्रुतदेवः सुनंदनः ॥३९॥\n\nविरूपश्चित्रबाहुश्च न्यग्रोधश्च कविस्तथा ॥\n\nएते कृष्णसुताः सर्वे जघ्नुर्बाणैर्निरीक्ष्य च ॥४०॥\n\nततः पुर्यां च वीराणां रुधिरेण भयंकरा ॥\n\nनदी बभूव राजेंद्र पुरद्वाराद्विनिःसृता॥४१॥\n\nतामागतां नदीं घोरामनिरुद्धस्तु शंकितः ॥\n\nप्रत्युवाच रुषा राजन्मुखेन परिशुष्यता ॥४२॥\n\nमत्पितृभ्रातरः सर्वे रणे किं निहता अहो ॥\n\nतस्मादस्मान्प्लावयितुं नदी घोरा समागता ॥४३॥\n\nएतामग्निमयैर्बाणैः शोषयिष्ये न संशयः ॥\n\nपातयिष्यामि नगरीमहं गिरिसमैर्गजैः ॥४४॥\n\nततोऽनिरुद्धवचनाद्धस्तिपैर्लक्षहस्तिनः ॥\n\nमहोच्चाश्च मदोन्मत्ताः कज्जलाद्रिसमप्रभाः ॥४५॥\n\nकरैर्गुल्मान्समुत्पाट्य क्षेपयंतश्च तत्पुरे ॥\n\nकंपयंतो भुवं पादैः पुरोपरि समागताः ॥४६॥\n\nगत्वा ते कुंजराः सर्वे हेमाङ्गदपुरीं रुषा ॥\n\nसर्वतः पातयामासुः शीघ्रं कुम्भस्थलैर्नृप ॥४७॥\n\nकपाटाः पतिताः सर्वे द्वाराणां दृढशृङ्खलाः ॥\n\nदुर्गस्य पातिताः पुर्या गजैः पाषाणभित्तयः ॥४८॥\n\nपातयित्वा कपाटादीन्दुर्गं चैव हरेर्गजाः ॥\n\nपुर्यां प्राप्ता नृपश्रेष्ठ रिपुगेहान्न्यपातयन् ॥४९॥\n\nहाहाकारो महानासीच्चंपावत्यां तदैव हि ॥\n\nभयभीता जनाः सर्वे नृपाद्या विस्मयं गताः ॥५०॥\n\nतदा तु धर्षितो राजा स्रजा बद्ध्वा करद्वयम् ॥\n\nसम्मुखे हरिपुत्राणामाययौ पाहि मां ब्रुवन् ॥५१॥\n\nतमागतं नृपं वीक्ष्य रणे सांबस्तु धर्मवित् ॥\n\nभ्रातॄन्निवारयामास दीनहन्तॄंश्च हस्तिपान् ॥५२॥\n\nनिवारयित्वा सर्वान्स राजानमिदमब्रवीत् ॥\n\nसांब उवाच -\n\nआगच्छ राजन्भद्रं ते नीत्वा मम तुरङ्गमम् ॥५३॥\n\nगच्छानिरुद्धनिकटे ततः श्रेयो भविष्यति ॥\n\nइति श्रुत्वा स तद्वाक्यं नीत्वा यज्ञतुरङ्गमम् ॥\n\nहरिपुत्रैर्युतो राजा निश्चक्राम पुराद्बहिः ॥५४॥\n\nगत्वानिरुद्धनिकटे साकं पुत्रेण भूपतिः ॥\n\nहयं निवेदयामास स्वर्णकोटिं च मानदः ॥५५॥\n\nअनिरुद्धस्तु रजेन्द्र नीतिविद्दीनवत्सलः ॥\n\nतत्करौ मालया बद्धौ मोचयित्वेदमब्रवीत् ॥५६॥\n\nमया सह नृपश्रेष्ठ पालयैनं तुरङ्गमम् ॥\n\nराजन्येभ्यश्च शत्रुभ्यः कृष्णस्य प्रीतिहेतवे ॥५७॥\n\nश्रुत्वानिरुद्धस्य वचो महात्मा\n\n     हेमाङ्गदो बुद्धिमतां वरिष्ठः ॥\n\nदत्वा च राज्यं स्वसुताय प्रीत्या\n\n     गंतुं मनस्तत्र चकार तेन ॥५८॥"
    }
]