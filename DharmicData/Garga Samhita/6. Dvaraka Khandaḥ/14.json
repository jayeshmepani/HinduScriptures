[
    {
        "text": "अध्यायः १४\n\n\nश्रीनारद उवाच -\n\nद्वारावत्या समुद्रस्य माहात्म्यं श्रुणु मानद ।\n\nसर्वपापहरं पुण्यं तत्स्नानफलदं स्मृतम् ॥ १ ॥\n\nमाधव्यां पूर्णमास्यां यो व्रती स्नात्वा नदीपतिम् ।\n\nनत्वा संपूज्य विधिवद्‌रत्‍नदानं करोति यः ॥ २ ॥\n\nतस्य देहे त्रयो देवा निवसंति महीपते ।\n\nयस्य दर्शनमात्रेण नरो याति कृतार्थताम् ॥ ३ ॥\n\nतद्देहस्पर्शनात्सद्यो ब्रह्महत्या प्रमुच्यते ।\n\nयत्र यत्र गतः सोऽपि तत्र तत्र च भूः शुभा ॥ ४ ॥\n\nदृष्ट्वा तं च मृतः पापी जगद्वधकरोऽपि हि ।\n\nछिनत्ति पापपटलं परं मोक्षं प्रयाति हि ॥ ५ ॥\n\nरैवतस्याथ शैलस्य माहात्म्यं श्रृणु मानद ।\n\nसर्वपापहरं पुण्यं मुक्तिभुक्तिप्रदायकम् ॥ ६ ॥\n\nगौतमस्य सुतो धीमान् मेधावी नाम वैष्णवः ।\n\nविंध्याचले तपस्तेपे वर्षाणामयुतं शतम् ॥ ७ ॥\n\nतं द्रष्टुमागतः साक्षादपांतरतमो मुनिः ।\n\nनोच्चचालासनात्सोऽपि मेधावी तपसोत्कटः ॥ ८ ॥\n\nअपांतरतमस्तं वै शशाप क्रोधपूरितः ।\n\nसतामभक्त पापात्मन् स्वतपोबलगर्वितः ॥ ९ ॥\n\nशैलवत्ते स्थितिश्चात्र त्वं शैलो भव दुर्मते ।\n\nइत्युक्त्वाऽथ गते साक्षाद् अपांतरतमे मुनौ ॥ १० ॥\n\nमेधावी शैलतां प्राप्तः श्रीशैलस्य सुतोऽभवत् ।\n\nजातिस्मरो महाबुद्धिर्विष्णुभक्तेः प्रभावतः ॥ ।११ ॥\n\nएकदा मन्मुखाच्छ्रुत्वा माहात्म्यं द्वारकापुरः ।\n\nप्रोवाच सोऽपि राजानं रैवतं गच्छ सत्वरम् ॥ १२ ॥\n\nवद मत्प्रार्थनामुक्तां त्वं महादीनवत्सलः ।\n\nसोऽयं महाबलो राजा प्रसन्नो यदि वा भवेत् ॥ १३ ॥\n\nतेन नीतस्य मे वासो भविष्यति हरेः पुरि ।\n\nइति श्रुत्वा मया विष्णुभक्तानां शांतिकारिणा ॥ १४ ॥\n\nरैवतायशु कथितं तथोक्तं परमं वचः ।\n\nस प्रसन्नः प्राह राजन्नत्र कोऽपि न पर्वतः ॥ १५ ॥\n\nतत्स्थापनां करिष्यामि समुत्पाट्य भुजाबलात् ।\n\nसमुन्नीय द्वारकायां प्रतिज्ञामकरोदिमाम् ॥ १६ ॥\n\nएतस्मिंस्तच्चोरयितुं प्रयाते नृपसत्तमे ।\n\nतत्पूर्वस्मादहं प्राप्तः श्रीशैलस्य पुरे नृप ॥ १७ ॥\n\nकलिप्रियेणापि मया श्रीशैलाय महात्मने ।\n\nकथितः सर्ववृत्तांतो नृपचौर्यसमन्वितः ॥ १८ ॥\n\nश्रीशैलः पुत्रमोहेन निर्भर्त्स्येति क्व यासि हि ।\n\nसुमेरुं गिरिराजं च हिमवन्तं नगेश्वरम् ॥ १९ ॥\n\nश्रीशैलः प्राह धर्मात्मा पुत्रस्नेहसमाकुलः ।\n\nएको दैवेन दत्तोऽयं न पुत्रा बहवश्च मे ॥ २० ॥\n\nतं हर्तुमागते राज्ञि रैवते वै महाबले ।\n\nविदेशं याति पुत्रो मे तेन राज्ञा महात्मना ॥ २१ ॥\n\nपुत्रस्नेहाभिभूतोऽहं युवयोः शरणं गतः ।\n\nजित्वा तं रैवतं शीघ्रं पुत्रं मां दातुमर्हथ ॥ २२ ॥\n\nजातेश्च कारणात्तौ द्वौ सुमेरुश्च हिमाचलः ।\n\nशैललक्षैः परिवृतौ योद्धुमाजग्मतुर्द्रुतम् ॥ २३ ॥\n\nततो भुजाभ्यां उत्पाट्य हनुमानिव तं गिरिम् ।\n\nऊर्ध्वं कृत्वा बलाद्‌राजा यदा गंतुं मनो दधे ॥ २४ ॥\n\nतदैव चागतान्वीक्ष्य गिरीञ्छस्त्रास्त्रधारिणः ।\n\nअट्टहासं चकोरोच्चैस्तडित्पातमिवात्मनः ॥ २५ ॥\n\nननाद तेन ब्रह्मांडं सप्तलोकेर्बिलैः सह ।\n\nतदैव तेषां शस्त्राणि हस्तेभ्यो न्यपतन्स्वतः ॥ २६ ॥\n\nनिःशस्त्रास्ते यदा शैलाः कुर्वंतः प्रध्वनिं मुहुः ।\n\nगच्छंतं सगिरिं जघ्नुः मुष्टिभिर्जानुभिः पथि ॥ २७ ॥\n\nयथा पुरा हनूमंतमनुयाता महाबलम् ।\n\nतैस्ताडितोऽपि न जहौ गिरिं राजा कराग्रतः ॥ २८ ॥\n\nमन्मुखाच्छ्रीहरिः श्रुत्वा शैलोद्योगं नृपोपरि ।\n\nसद्यो भक्तसहायार्थं भगवान् भक्तवत्सलः ॥ २९ ॥\n\nआगत्याकाशमार्गेऽपि दत्त्वा तेजः स्वकं परम् ।\n\nमाभैष्टेत्यभयं दत्त्वा त्वरमन्तरधीयत ॥ ३० ॥\n\nगते हरौ भगवति भगवत्तेजसाऽन्वितः ।\n\nएकहस्ते गिरिं धृत्वा मुष्टिना वज्रघातिना ॥ ३१ ॥\n\nसुमेरुं संतताडाशु वज्रीव बलवत्तरः ।\n\nतस्य मुष्टिप्रहारेण मेरुर्विह्वलतां गतः ॥ ३२ ॥\n\nहिमवन्तं बाहुवेगात्पातयित्वा महीतले ।\n\nममर्द पद्‌भ्यां चान्यांश्च विंध्यादीन्‌रणदुर्मदः ॥ ३३ ॥\n\nविंध्यादयश्च ते सर्वे पादघातेन मर्दिताः ।\n\nभयभीता रणं त्यक्त्वा दुद्रुवुस्ते दिशो दश ॥ ३४ ॥\n\nएवं जित्वा शैलसंघं तं शैल शैलसन्निभः ।\n\nरैवतोऽपि जयारावैरानर्तेषु न्यपातयत् ॥ ३५ ॥\n\nसोऽभूद्‌रैवतनामापि राजन् रैवतकोऽचलः ।\n\nहरिभक्तः शैलमुख्यो द्वारावत्यां विराजते ॥ ३६ ॥\n\nतस्य दर्शनमात्रेण ब्रह्महत्या प्रमुच्यते ।\n\nस्पर्शनाच्छतयज्ञानां फलमाप्नोति मानवः ॥ ३७ ॥\n\nयात्रां कृत्वा च यस्यापि परिक्रम्य नताननः ।\n\nभोजनं ब्राह्मणे दत्वा याति विष्णोः परं पदम् ॥ ३८ ॥\n\n\n\nइति श्रीगर्गसंहितायां द्वारकाखंडे श्रीनारद बहुलाश्व संवादे\n\nरत्‍नाकररैवतकाचलमाहात्म्यं नाम चतुर्दशोऽध्यायः ॥ १४ ॥\n\nहरिः ॐ तत्सत् श्रीकृष्णार्पणमस्तु ॥"
    }
]