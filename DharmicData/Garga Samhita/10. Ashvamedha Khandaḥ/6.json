[
    {
        "text": "अध्यायः ०६\n\n\n\n\n\nअश्वमेधखण्डः - षष्ठोऽध्यायः\n\n\n\nकृष्णचरितवर्णनम् -\n\n\n\nश्रीगर्ग उवाच -\n\nपुनस्ते कथयिष्यामि यशः संक्षेपतो हरेः ॥\n\nचकार हास्यं भगवान्‍रुक्मिण्या सह चाद्‌भुतम् ॥१॥\n\nअनिरुद्धविवाहे चावधीद्‌भ्रात्रा तु रुक्मिणम् ॥\n\nऊषास्वप्नकथा चित्रलेखया हरणं हरेः ॥२॥\n\nपौत्रस्य बन्धनं चापि बाणयादवसंयुगः ॥\n\nकृष्णशंकरयोर्युद्धे ज्वरसंस्तवनं ततः ॥३॥\n\nबाणबाहुच्छिदो रुद्रस्तुतिर्बाणस्य रक्षणे ॥\n\nऊषाप्राप्तिर्नृगाख्यानं बलस्य च व्रजागमम् ॥४॥\n\nगोपीविलापो रामस्य स्तुतिर्गोपीभिरेव च ॥\n\nयमुनाकर्षणं काशीपतिपौंड्रकघातनम् ॥५॥\n\nकृत्योत्पत्तिर्दाहनं च काश्याः कपिवधस्ततः ॥\n\nसांबस्य बन्धने रामविक्रमो गजसाह्वये ॥६॥\n\nउग्रसेनराजसूये जघान शकुनिं हरिः ॥\n\nनारदेन हरेर्लीलादर्शनं गृहमेधिनाम् ॥७॥\n\nआह्निकं वासुदेवस्य राजदूतेन वै स्तुतिः ॥\n\nइन्द्रप्रस्थे च गमनमुद्धवेन च यादवैः ॥८॥\n\nजरासन्धं च भीमेन निजघान गिरिव्रजे ॥\n\nसहदेवाभिषेकं च राजभिश्च कृता स्तुतिः ॥९॥\n\nराजसूये हरेः पूजा शिशुपालवधस्तथा ॥\n\nदुर्योधनाभिमानस्य भंगः प्रद्युम्नशाल्वयोः ॥१०॥\n\nयुद्धं त्रिनवरात्रं च कृष्णस्यागमनं ततः ॥\n\nशाल्वस्य दन्तवक्त्रस्य तद्‌भ्रातुर्लीलया वधः ॥११॥\n\nततो गजाह्वये राजन्दुर्द्यूतेन च कौरवैः ॥\n\nविनिर्जितो भ्रातृयुक्तः सभार्यस्तु युधिष्ठिरः ॥१२॥\n\nवनं जगाम संस्थाप्य पृथां च विदुरगृहे ॥\n\nगत्वारण्ये निवासं वै चकार बहुभिर्दिनैः ॥१३॥\n\nततश्च पालयामास महीं दुर्योधनो मुदा ॥\n\nप्रजास्तं नाभ्यनन्दन्स्म पांडुपुत्रे गते सति ॥१४॥\n\nअरण्ये वर्तमानान्वै पांडवान्दुःखकर्षितान् ॥\n\nमिलित्वाऽऽश्वासयामास ह्यनंतश्चैकदा हरिः ॥१५॥\n\nदृष्ट्वाथ पांडवान्कृष्णो ह्याजगाम कुशस्थलीम् ॥\n\nउग्रसेनसुधर्मायां शशंस चेष्टितं च तत् ॥१६॥\n\nतच्च श्रुत्वा यादवाश्च प्रोचुः सर्वे हि विस्मिताः ॥\n\nयादवा ऊचुः\n\nकिं कृतं धृतराष्ट्रेण दीना भ्रातृसुता अहो ॥१७॥\n\nदुर्द्यूतेन विनिर्जित्याधर्मान्निष्कासिता गृहात् ॥\n\nस्वाधर्मेण विनश्यंति कौरवा राज्यलोलुपाः ॥१८॥\n\nपांडवेभ्यस्तु भगवांस्तस्माद्दास्यति संपदम् ॥\n\nगर्ग उवाच -\n\nइति श्रुत्वा यादवानां वाक्यं च मधुसूदनः ॥१९॥\n\nआययौ वै स्वभवनं सायंकाले नृपेश्वर ॥\n\nआगतं स्वात्मजं वीक्ष्य नमंतं देवकी मुदा ॥२०॥\n\nदत्वाऽऽशिषं भोजनं च कारयामास वै सती ॥२१॥\n\nततः स चाययौ कृष्णः स्वस्त्रीणां मंदिराणि च ॥\n\nप्रियाभिः पूजितस्तत्र चकार शयनं किल ॥२२॥\n\n\n\nइति श्रीगर्गसंहितायामश्वमेधखंडे\n\nश्रीकृष्णचरित्रवर्णनं नाम षष्ठोऽध्यायः ॥६॥\n\n\n\nहरिः ॐ तत्सत् श्रीकृष्णार्पणमस्तु ॥"
    }
]