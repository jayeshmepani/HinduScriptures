[
    {
        "text": "अध्यायः ११\n\n\n तदा श्रीकृष्णपुत्राणामष्टादश महारथाः॥\n\nसक्षतं कारयामासुर्दन्तवक्त्रं महाबलम्॥१॥\n\nदन्तवक्त्रोऽतिशुशुभे स क्षतो रक्तधारया॥\n\nलाक्षयेव यथा सौधं प्रहारं नानुचिंतयन्॥२॥\n\nकृतवर्मा च बाणौघैस्तं जघान रणांगणे॥\n\nयुयुधानश्च खड्गेन शक्त्याक्रूरो महाबलम्॥३॥\n\nसारणस्तं कुठारेणाहनत्तं रोहिणीसुतः॥\n\nदंन्तवक्त्रोऽपि गदया युयुधानं तताड ह॥४॥\n\nकरेण कृतवर्माणमक्रूरं स्वाङ्घ्रिणाहनत् ॥\n\nसारणं भुजवेगेन कारूषो रणदुर्मदः॥५॥\n\nअक्रूरः कृतवर्मा च युयुधानोऽथ सारणः ॥\n\nनिपेतुर्मूर्छिता भूमौ मरुता पादपा इव॥६॥\n\nततो गदां समादाय साम्बो जांबवतीसुतः॥\n\nगदोपरि गदां नीत्वा गदया तं तताड ह ॥७॥\n\nदंतवक्रो गदां त्यक्त्वा सांबं जांबवतीसुतम् ॥\n\nगृहीत्वा पातयामास भुजाभ्यां रणमंडले ॥८॥\n\nसांबस्तदा समुत्थाय गृहीत्वा पादयोश्च तम् ॥\n\nअपोथयद्‍भूमिपृष्ठे तदद्‌भुतमिवाभवत् ॥९॥\n\nदंतवक्रः समुत्थाय साट्टहासं तदाकरोत् ॥\n\nननाद तेन ब्रह्मांडं सप्तलोकैर्बिलैः सह ॥१०॥\n\nपताकाढ्येन दिव्येन सहस्रादित्यवर्चसा ॥\n\nसहस्रहययुक्तेन प्रद्युम्नं धन्विनां वरम्॥\n\nदंतवक्त्रोऽपि तं वीक्ष्य प्राहेदं परुषं वचः॥११॥\n\n       -दन्तवक्त्र उवाच -\n\nयूयं च यादवाः सर्वे वृष्णयो ह्यंधकादयः॥\n\nअल्पसत्वा जनास्तुच्छा विद्रुतायुद्धभीरवः॥१२॥\n\nययातिशापसंभ्रष्टा भ्रष्टराज्या गतत्रपाः॥\n\nएकोऽहं बहवो युयं युष्माभिश्च कृतं मृधम्॥१३॥\n\nअधर्मवर्तिभिस्तुच्छैर्धर्मशास्त्रविलोपिभिः ॥\n\nपूर्वं पिता ते श्रीकृष्णो नन्दस्य पशुरक्षकः॥१४॥\n\nगोपालोच्छिष्टभोजी च सोऽद्य वै यादवेश्वरः॥\n\nहय्यंगवीनदध्याज्यदुग्धतक्रादिकं रसम्॥१५॥\n\nचोरयामास गोपीनां रसिको रासमंडले॥\n\nजरासंधभयात्सोऽपि समुद्रं शरणं गतः॥१६॥\n\nसोऽद्यैव यदुनाथोऽभूद्यो भीरुः कालसंमुखे॥\n\nतेन दत्तं स्वल्पराज्यमुग्रसेनः समेत्य सः॥१७॥\n\nकरिष्यत्यल्पसारार्थे राजसूयं क्रतूत्तमम् ॥\n\nदुरत्यया कालगतिर्जातं चित्रमहो जगत्॥\n\nअध्यास्ते सिंहशार्दूलं शृगालो ह्यतिदुर्बलः॥१८॥\n\nश्रीप्रद्युम्न उवाच -\n\nपुरा वै कुंडिनपुरे यदूनां बलमूर्जितम् ॥\n\nत्वया दृष्टं न किं त्वत्र पश्याद्यैव विनिंदक॥१९॥\n\nयुष्मान्संबंधिनो ज्ञात्वा नेच्छे युद्धम् करूषप ॥\n\nबलात्त्वं युद्धमाकार्षीर्धर्मशास्त्रं त्वया कृतम् ॥२०॥\n\nनंदो द्रोणो वसुःसाक्षाज्जातो गोपकुलेऽपिसः ॥\n\nगोपाला ये च गोलोके कृष्णरोमसमुद्‌भवाः ॥२१॥\n\nराधारोमोद्‌भवा गोप्यस्ताश्च सर्वा इहागताः॥\n\nकाश्चित्पुण्यैः कृतैः पूर्वैः प्राप्ताः कृष्णं वरैःपरैः॥२२॥\n\nपरिपूर्णतमः साक्षाच्छ्रीकृष्णो भगवान्स्वयम् ॥\n\nअसंख्यब्रह्मांडपतिर्गोलोकेशः परात्परः ॥२३॥\n\nयस्मिन्सर्वाणि तेजांसि विलीयंते स्वतेजसि ॥\n\nतं वदंति परे साक्षात्परिपूर्णतमः स्वयम् ॥२४॥\n\nउग्रसेनोऽथ राजेंद्रो मरुतो नाम यः पुरा ॥\n\nश्रीकृष्णस्य वरेणासौ यादवेंद्रो बभूव ह ॥२५॥\n\nनिरंकुशो महामूर्खो विनिन्दसि महद्‍गुणम् ॥\n\nस न प्रार्थयते किंचिद्यथा सिंहः शिवारुतम् ॥२६।\n\nश्रीनारद उवाच -\n\nएवं वचस्तदा श्रुत्वा दंतवक्त्रो मदोत्कटः॥\n\nगदां गुर्वीं समादाय प्राद्रवत्तद्‌रथोपरि ॥२७॥\n\nगदया पातयामास सहस्रं घोटकान्नदन् ॥\n\nघोटका दुद्रुवुः सर्वे दृष्ट्वा रूपं भयंकरम्॥२८॥\n\nप्रद्युम्नोऽपि गदां नीत्वा तं तताड दृढं हृदि ॥\n\nतत्प्रहारेण दैत्येद्रः किंचिद्व्याकुलमानसः ॥२९॥\n\nतयोश्च गदया युद्धं घोररूपं बभूव ह ॥\n\nगदाभ्यां प्रहरंतौ द्वौ मर्दयंतौ परस्परम् ॥३०॥\n\nदंतवक्त्रो भुजाभ्यां तं गृहीत्वा श्रीहरेः सुतम् ॥\n\nभूमौ निपातयामास सिंहः सिंहमिवौजसा ॥३१॥\n\nप्रद्युम्नोऽपि समुत्थाय गृहीत्वा भुजयोर्बलात् ॥\n\nभ्रामयित्वा भुजाभ्यां तं पातयामास भूतले ॥३२॥\n\nप्रद्युम्नस्य प्रहारेण सोऽपतद्रुधिरं वमन्॥\n\nचूर्णितास्थिः खिन्नगात्रो मूर्छितो विह्वलाकृतिः ॥\n\nगिरिन्द्र इव भूपृष्ठे रेजे शक्रायुधाहतः॥\n\nतत्प्रहारेण वसुधा चचाल सजलाभवत् ॥३४॥\n\nविचेलुर्दिग्गजास्ताराः समुद्राश्च चकंपिरे ॥\n\nपातशब्देन राजेन्द्र त्रिलोकी बधिरीकृता॥३५॥\n\nतदैव कारूषापतिर्महात्मा\n\n    श्रीवृद्धशर्मा श्रुतदेवया च ॥\n\nराज्ञ्या महारंगपुराद्यदूनां\n\n    समाययौ सुंदरसंधिकारी ॥३६॥\n\nदत्वा बलिं मैथिल शंबरारये\n\n     सुतं गृहीत्वा कृतसंधिरग्रतः ॥\n\nतथा यदूनां प्रवरैः प्रपूजितः\n\n     पुनर्महारंगपुरं समाययौ॥३७॥"
    }
]