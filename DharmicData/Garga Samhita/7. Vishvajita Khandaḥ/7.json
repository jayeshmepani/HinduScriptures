[
    {
        "text": "अध्यायः ०७\n\n\n  श्रीनारद उवाच -\n\nप्रद्युम्नोऽथ महावीर्यो जित्वा माहिष्मतीपतिम् ॥\n\nविकर्षन्महतीं सेनां गुर्जराजं समाययौ ॥१॥\n\nगुर्जरस्याधिपं वीरमृष्यं नाम महाबलम् ॥\n\nजग्राह सेनया कार्ष्णिस्तुंडयाहिं यथाविरट् ॥२॥\n\nसद्यस्तस्माद्‌बलिं नीत्वा यादवेंद्रो महाबलः ॥\n\nविकर्षन्महतीं सेनां चेदिदेशांस्ततो ययौ ॥३॥\n\nदमघोषश्चेदिराजो वसुदेवस्वसुः पतिः ॥\n\nशिशुपालस्तस्य पुत्रः कृष्णशत्रुः प्रकीर्तितः ॥४॥\n\nआभीयाय महाबुद्धिर्दमघोषं महाबलम् ॥\n\nनत्वा प्राह महाबुद्धिमुद्धवो बुद्धिसत्तमः ॥५॥\n\nउद्धव उवाच -\n\nराजन्देहि बलिं तस्मा उग्रसेनाय भूभृते ॥\n\nविजित्य नृपतीन् योऽसौ राजसूयं करिष्यति ॥६॥\n\nश्रीनाराद उवाच -\n\nइत्थं निशम्य वचनं दमघोषसुतः खलः ॥\n\nस्फुरदोष्ठो मन्युपरः प्राहेदं सदसि त्वरम् ॥७॥\n\nशिशुपाल उवाच -\n\nदुरत्यया कालगतिरहो चित्रमिदं जगत् ॥\n\nविधेः कालात्मकस्यापि प्राजापत्ये भवेत्कलिः ॥८॥\n\nक्व राजहंसः काकः क्व क्व मूर्खः क्व च पंडितः ॥\n\nभृत्या विजेष्यन्ति नृपं चक्रवर्तिनमीश्वरम् ॥९॥\n\nययातिशापाद्यदवो भ्रष्टराज्यपदाः स्मृताः ॥\n\nराज्यं स्वल्पं जलं प्राप्य प्रोच्छलंत्यापगा इव ॥१०॥\n\nअवंशसंभवो राजा मूर्खपुत्रो हि पंडितः ॥\n\nनिर्धनश्च धनं प्राप्य तृणवन्मन्यते जगत् ॥११॥\n\nउग्रसेनः कतिदिनै राजत्वं समुपागतः ॥\n\nमंत्रिणा वासुदेवेन पूजितः स बलान्नृपः ॥१२॥\n\nतस्य मंत्री वासुदेवो जरासंधभयाद्‍द्रुतम् ॥\n\nमथुरां स्वपुरीं त्यक्त्वा समुद्रं शरणं गतः ॥१३॥\n\nआभीरस्यापि नन्दस्य पूर्वं पुत्रः प्रकीर्तितः ॥\n\nवसुदेवो मन्यते तं मत्पुत्रोऽयं गतत्रपः ॥१४॥\n\nवसुदेवाद्‌गौरवर्णादयं श्यामः कुतोऽभवत् ॥\n\nपितामहोऽपि गौरश्च दुःखहास्यमिदं वचः ॥१५॥\n\nप्रद्युम्नं तत्सुतं जित्वा सबलं यादवैः सह ॥\n\nकुशस्थलीं गमिष्यामि महीं कर्तुमयादवीम् ॥१६॥\n\nश्रीनारद उवाच -\n\nइत्युक्त्वा धनुरादाय तूणौ चाक्षयसायकौ ॥\n\nगंतुमभ्युद्यतं वीक्ष्य चेदिराजस्तमब्रवीत् ॥१७॥\n\nदमघोष उवाच -\n\nशृणु पुत्र प्रवक्ष्यामि क्रोधं मा कुरु मा कुरु ॥\n\nअकस्मादाचरेत्कार्यं न सिद्धिं विंदते ह्यसौ ॥१८॥\n\nधर्मार्थकाममोक्षाणां साधनं न क्षमासमम् ॥\n\nतस्मात्साम प्रकर्तव्यं साम्नो न सदृशं सुखम् ॥१९॥\n\nदानेन राजते साम दानं सत्क्रियया पुनः ॥\n\nसत्क्रियापि तथा योग्यं गुणं संप्रेक्ष्य राजते ॥२०॥\n\nयादवाश्चेदिपाश्चैव ज्ञातिसंबंधिनः स्मृताः ॥\n\nचेदिपानां च वृष्णीनां कलिं नेच्छामि तत्वतः ॥२१॥\n\nश्रीनारद उवाच -\n\nशिशुपालो बोधितोऽपि दमघोषेण धीमता ॥\n\nनोवाच किञ्चिद्विमनास्तूष्णिंभूतो महाखलः ॥२२॥\n\nश्रुतिश्रवाश्चेदिपराजराज्ञी\n\n     स्वसा शुभा शूरसुतस्य राजन् ॥\n\nसमेत्य पुत्रं शिशुपालसंज्ञं\n\n     प्रत्याह सम्यग्विनयान्विता सा ॥२३॥\n\nश्रुतिश्रवा उवाच -\n\nमा पुत्र खेदं कुरुतात्कदाचि-\n\n     न्माभूत्कलिश्चेदिपयादवानाम् ॥\n\nते मातुलोऽयं किल शूरसूनु-\n\n     र्भ्राता च ते तत्सुत एव कृष्णः ॥॥२४॥\n\nतस्यात्मजा येऽत्र समागतास्ते\n\n     प्रद्युम्नमुख्याः शतशो महांतः ॥\n\nसंपूजनीयाश्च मया भवद्‌भिः\n\n     संलालनीया न हि युद्धयोग्याः ॥२५॥\n\nअहं गमिष्यामि सहार्द्रचित्ता\n\n     नेतुं त्वया तात समागतांस्तान् ॥\n\nद्र्ष्टुं चिरोत्कण्ठमना महोत्सवै-\n\n     र्नैतादृशोऽयं समयः कदाचित् ॥२६॥\n\nशिशुपाल उवाच -\n\nमम शत्रू रामकृष्णौ यदवः शत्रवश्च मे ॥\n\nघातयिष्यामि तान्सर्वान् यैरहं तु तिरस्कृतः ॥२७॥\n\nपुरा वै कुंडिनपुरे याभ्यां मे हेलनं कृतम् ॥\n\nविवाहो वरितो मे वै रामकृष्णावरी मम ॥२८॥\n\nयदि तेषां यादवानां युवां पक्षं करिष्यथः ॥\n\nतदा त्वां सह पित्रा च निगृह्य निगडैर्दृढैः ॥२९॥\n\nकारागारे कारयामि कंसः स्वपितरौ यथा ॥\n\nअन्यथा चेद्‌वधिष्यामि शपथो मे तु दुर्घटः ॥३०॥\n\nश्रीनारद उवाच -\n\nतद्वचः परुषं श्रुत्वा तूष्णीं यातेऽथ चेदिपे ॥\n\nतद्वचः स्वबलं प्राप्य प्राह सर्वं यथोदितम् ॥३१॥\n\nवाहिनी ध्वजिनी चैव प्रतिमाक्षौहिणीयुता ॥\n\nचतुर्धा शिशुपालस्य सेना युक्ता बभूव ह ॥३२॥\n\nबहुलाश्व उवाच -\n\nवाहिन्याद्याश्च या सेनास्तत्संख्यां वद मे प्रभो ॥\n\nऋषयो हि प्रजानंति भूतं भव्यं भवत्परम् ॥३३॥\n\nश्रीनारद उवाच -\n\nशतं द्विपानां रथिनां सहस्रं शतसंयुतम् ॥\n\nअयुतं तुरगाणां च पत्तीनां लक्षमेव च ॥३४॥\n\nसेनाया लक्षणं स्वल्पं द्विगुणं चतुरंगिणी ॥\n\nचतुःशतं द्विपानां च रथानामयुतं तथा ॥३५॥\n\nचतुर्लक्षं हयानां च पत्तीनामेककोटयः ॥\n\nलोहकंचुकसंयुक्ताः समर्थबलवाहनाः ॥३६॥\n\nशस्त्रास्त्रज्ञा यत्र शूरा वाहिनी सा बुधैः स्मृता ॥\n\nवाहिन्या द्विगुणीभुता ध्वजिनी सा प्रकीर्तिता ॥३७॥\n\nध्वजिन्या द्विगुणी ज्ञेया पृतनां कथिता पुरा ॥\n\nससाहसोऽपि शूरः स्यात्सामंतः शतशूरभृत् ॥३८॥\n\nसामन्तानां शतं बिभ्रत्स गजी कथितो मृधे ॥\n\nसमरे सारथिं चाश्वान् रथं रक्षेद्‌रथी च यः ॥३९॥\n\nसेनां रक्षिति यो बाणैः कथ्यते स महारथी ॥\n\nस्वसेनां रक्षयञ्शत्रून्सूदयन् रणमंडले ॥४०॥\n\nयोऽक्षौहिण्या समं युद्ध्येत्सदा सोऽतिरथी स्मृतः ॥४१॥"
    }
]