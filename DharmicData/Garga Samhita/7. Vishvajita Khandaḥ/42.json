[
    {
        "text": "अध्यायः ४२\n\n\n श्रीनारद उवाच -\n\nपलायितेषु शेषेषु दैत्येषु रणमंडलात् ॥\n\nवीणावेणुमृदंगादीन्नादयन्दुंदुभीन्हरिः ॥१॥\n\nगीयमानो यादवेंद्रः सूतमागधवन्दिभिः ॥\n\nस्वपुत्रैर्यादवैः सार्द्धं स्वसैन्यपरिवारितः ॥२॥\n\nशंखचक्रगदापद्म-शार्ङ्‌गचापविराजितः ॥\n\nप्रविवेश सुरैः सार्द्धं पुरीं चंद्रावतीं प्रभुः ॥३॥\n\nदुःखार्ता भर्तरि मृते रुदंती करुणं बहु ॥\n\nअंके गृहीत्वा शकुनेः सुतं राज्ञी मदालसा ॥४॥\n\nश्रीकृष्णचरणे बालं निधायाशु कृतांजलिः ॥\n\nअश्रुपूर्णमुखी दीना हरिं नत्वा जगाद ह ॥५॥\n\nमदालसोवाच -\n\nभारावताराय भुवि प्रभो त्वं\n\n     जातो यदूनां कुल अदिदेव ॥\n\nग्रसिष्यसे यानि भवं निधाय\n\n     गुणैर्न लिप्तोऽसि नमामि तुभ्यम् ॥६॥\n\nमदात्मजं पालय भीतभीत-\n\n     ममुष्य हस्तं कुरु शीर्ष्णि देव ॥\n\nभर्त्रा कृतं मे किल तेऽपराधं\n\n     क्षमस्व देवेश जगन्निवास ॥७॥\n\nश्रीनारद उवाच -\n\nइत्युक्त्वो भगवांस्तस्य मूर्ध्नि कृत्वा करद्वयम् ॥\n\nसर्वं चन्द्रावतीराज्यं ददौ तस्मै महामुनिः ॥८॥\n\nदत्वा कल्पांतमायुष्यं भक्तिज्ञानं विरक्तिमत् ॥\n\nशकुनेः शिशवे कृष्णः स्वमालां प्रददौ शुभाम् ॥९॥\n\nउच्चैःश्रवो हयो रत्‍नं कामधेनुः सुरद्रुमः ॥\n\nआहृता ये शकुनिना पुरा युद्धे पुरंदरात् ॥१०॥\n\nपुरंदराय तान्प्रादात्प्रयत्‍नाच्छ्रीजनार्दनः ॥\n\nगोविप्रसुरसाधूनां छंदसां पालकः स्वयम् ॥११॥\n\nबहुलाश्व उवाच -\n\nकेऽमी दैत्याः पूर्वकाले शकुन्याद्या महाबलाः ॥\n\nदेवर्षे मे परं चित्रं कस्मान्मोक्षमुपागताः ॥१२॥\n\nश्रीनारद उवाच -\n\nब्रह्मकल्पे पुरा राजन् गंधर्वेशः पुरावसुः ॥\n\nआसीत्तस्य शुभाः पुत्रा बभूवुर्नुव चौरसाः ॥१३॥\n\nकंदर्पसमलावण्या दिव्यभूषणभूषिताः ॥\n\nनित्यं जगुर्ब्रह्मलोके गीतवाद्यविशारदाः ॥१४॥\n\nमन्दारो मन्दरो मन्दो मन्दहासो महाबलः ॥\n\nसुदेवः सुधनः सौधः श्रीभानुरिति विश्रुताः ॥१५॥\n\nएकदा मोहतः पुत्रीं वाग्देवीं वीक्ष्य वेधसः ॥\n\nजहसुस्ते स्वमनसि पुरावसुसुताश्च ये ॥१६॥\n\nसुरज्येष्ठापराधेन गता योनिं च तामसीम् ॥\n\nवाराहेऽथ हिरण्याक्षपत्‍न्यां ते जज्ञिरे नव ॥१७॥\n\nशकुनिः शंबरो हृष्टो भूतसंतापनो वृकः ॥\n\nकालनाभो महानाभो हरिश्मश्रुस्तथोत्कचः ॥१८॥\n\nएकदा गृहमायांतमपांतरतमं मुनिम् ॥\n\nनत्वा संपूज्य विधिवत्पप्रच्छुरिदमादरात् ॥१९॥\n\nदैत्या ऊचुः\n\nशृणु त्वं स्वमुखाद्‍ब्रह्मन् कैवल्येशो हरिः स्वयम् ॥\n\nददाति मोक्षं भगवान् भक्तानां भक्तवत्सलः ॥२०॥\n\nअस्माभिर्न कृता भक्तिरासुरीं योनिमास्थितैः ॥\n\nदुःसंगनिरतैर्दुष्टैः कथं मोक्षो भवेदिह ॥२१॥\n\nउपायं वद नो ब्रह्मन्कल्याणस्य परस्य च ॥\n\nकल्याणार्थं विचरसि दीनानां जगति प्रभो ॥२२॥\n\nअपान्तरतमा उवाच -\n\nगुणानामपृथग्भावैर्ये भजंति हरिं परम् ॥\n\nते ते प्रापुः परं दैत्या निर्गुणं मोक्षनायकम् ॥२३॥\n\nऐक्यं च सौहृदं स्नेहं भयं क्रोधं स्मयं तथा ॥\n\nविधाय पूर्वं सततं श्रीकृष्णे लीनतां गताः ॥२४॥\n\nपृश्निगर्भस्य संबंधात्प्रजानां पतयो यथा ॥\n\nकायाधवः सौहृदाच्च स्नेहाच्च सुतपा मुनिः ॥२५॥\n\nभयाद्धिरण्यकशिपुः क्रोधाद्वश्च पितासुरः ॥\n\nस्मयाच्च श्रुतयः प्रापुर्योगिनां दुर्लभं परम् ॥२६॥\n\nयेन केनापि भावेन श्रीकृष्णे धारयेन्मनः ॥\n\nभक्तियोगेन तद्धाम यदेभिः प्राप्यते सुराः ॥२७॥\n\nश्रीनारद उवाच -\n\nइत्युक्त्वांतर्हिते राजन्नपान्तरतमे मुनौ ॥\n\nचक्रुर्वैरं शकुन्याद्याः परिपूर्णतमे हरौ ॥२८॥\n\nते प्रापुर्वैरभावेन श्रीकृष्णं परमेश्वरम् ॥\n\nन चित्रं विद्धि राजेंद्र कीटः पेशस्कृतं यथा ॥२९॥"
    }
]