[
    {
        "text": "अध्यायः ०२\n\n\n श्री नारद उवाच -\n\nअथ केशी महादैत्यो हयरूपी मदोत्कटः ।\n\nएत्य वृदावनं रम्यं जगर्ज्ज घनवद्‌बली ॥ १ ॥\n\nयस्य पादप्रताडेन निपेतुः शाखिनो दृढाः ।\n\nपुच्छघातेन गगने खंडं खंडं ययुर्घनाः ॥ २ ॥\n\nतं वीक्ष्य दुःसहजवं गोपगोपीगणा भृशम् ।\n\nभयातुरा मैथिलेन्द्र श्रीकृष्णं शरणं ययुः ॥ ३ ॥\n\nमा भैष्टेत्यभयं दत्वा भगवान्वृजिनार्दनः ।\n\nकटौ पीतांबरं बद्ध्वा हंतुं दैत्यं प्रचक्रमे ॥ ४ ॥\n\nहरिं पश्चिमपादाभ्यां संतताड महासुरः ।\n\nचालयन्पृथिवीं राजन्नादयन् व्योममंडलम् ॥ ५ ॥\n\nगृहीत्वा पादयोर्दैत्यं भ्रामयित्वा भुजेन खे ।\n\nचिक्षेप योजनं कृष्णो वातः पद्ममिवोद्‍धृतम् ॥ ६ ॥\n\nपुनरागतवान् सोऽपि क्रोधपूरितविग्रहः ।\n\nपुच्छेन श्रीहरिं देवं संतताड व्रजांगणे ॥ ७ ॥\n\nपुच्छे गृहीत्वा तं कृष्णो भ्रामयित्वा भुजौजसा ।\n\nयोजनानां शतं राजन् चिक्षेप गगने बलात् ॥ ८ ॥\n\nआकाशात्पतितः सोऽपि किंचिद्व्यायाकुलमानसः ।\n\nसमुत्थाय पुनर्दैत्यो जगर्ज घनवद्‌बली ॥ ९ ॥\n\nसटा विधुन्वन् रोमाणि बालं खे चालयन्मुहुः ।\n\nमहीं विदारयन्पादैरुत्पपात हरेः पुरः ॥ १० ॥\n\nतताड मुष्टिना तं वै भगवान्मधुसूदनः ।\n\nतस्य मुष्टिप्रहारेण मूर्छितो घटिकाद्वयम् ॥ ११ ॥\n\nमस्तकेन गलोद्देशे समुद्धृत्य हरिं हयः ।\n\nभूमंडलादुत्पपात गगने लक्षयोजनम् ॥ १२ ॥\n\nतयोर्युद्धमभूत् घोरं गगने प्रहरद्वयम् ।\n\nपदैर्दद्‌भिः सटाभिश्च पुच्छतीक्ष्णखुरैर्नृप ॥ १३ ॥\n\nगृहीत्वा तं हरिर्दोर्भ्यां भ्रामयित्वा त्वितस्ततः ।\n\nआकशात्पातयामास कमंडलुमिवार्भकः ॥ १४ ॥\n\nभुजं प्रवेशयामास तन्मुखे भगवान् हरिः ।\n\nतस्योदरे गतो बाहुः ववृधे रोगवद्‌भृशम् ॥ १५ ॥\n\nतदा तु लेंडं कृतवान् रुद्धवायुर्महासुरः ।\n\nखंडीभूतोदरः सद्यो ममार हयरूपधृक् ॥ १६ ॥\n\nदेहाद्‌विनिर्गतः सद्यो मुकुटी कुंडलान्वितः ।\n\nदिव्यरूपधरं कृष्णं प्रांजलिः प्रणनाम ह ॥ १७ ॥\n\nकुमुद उवाच -\n\nशक्रस्यानुचरोऽहं वै कुमुदो नाम माधव ।\n\nतेजस्वी रूपवान् वीरो जिष्णुश्छत्रभ्रमिं दधन् ॥ १८ ॥\n\nवृत्रासुरवधे पूर्वं ब्रह्महत्याप्रशांतये ।\n\nयज्ञं चक्रार नाकेशो वाजिमेधं क्रतूत्तमम् ॥ १९ ॥\n\nअश्वमेधहयं शुभ्रं श्यामकर्णं मनोजवम् ।\n\nतमारुरुक्षुर्दुष्टोऽहं चोरयित्वा तलं गतः ॥ २० ॥\n\nततो मरुद्‌गणैर्नीतं पाशबद्धं महाखलम् ।\n\nशशाप मां बलारातिः त्वं रक्षो भव दुर्मते ॥ २१ ॥\n\nहयाकृतिस्ते संभूयाद्‌भूमौ मन्वंतरद्वयम् ।\n\nतच्छापादद्य मुक्तोऽहं सद्यस्त्वत् स्पर्शनात्प्रभो ॥ २२ ॥\n\nकिंकरं कुरु मां देव त्वदंघ्रौ लग्नमानसम् ।\n\nनमस्तुभ्यं भगवते सर्वलोकैकसाक्षिणे ॥ २३ ॥\n\nश्रीनारद उवाच -\n\nप्रदक्षिणीकृत्य हरिं परेश्वरं\n\n     विमानमारुह्य महोज्ज्वलं परम् ।\n\nवैकुण्ठलोकं कुमुदो ययौ त्वरं\n\n     विराजयन्मैथिल मंडलं दिशाम् ॥ २४ ॥"
    }
]