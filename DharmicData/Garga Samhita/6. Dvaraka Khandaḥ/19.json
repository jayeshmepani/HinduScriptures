[
    {
        "text": "अध्यायः १९\n\n\nश्रीनारद उवाच ।। \n\nद्वारावतीमण्डलं तु शतयोजनविस्तृतम् ।। \n\nतस्य प्रदक्षिणा सर्वा योजनानां चतुःशतम् ।।१।। \n\nतन्मध्येकृष्णरचितं दुर्गं द्वादशयोजनम् ।। \n\nद्वितीयं च बहिर्दुर्गं नवतिं च दुरुत्तरम् ।। \n\nक्रोशैः संघट्टितं राजञ्छ्रीकृष्णेन महात्मना ।।२।। \n\nतृतीयं च तथा दुर्गं द्यूनैश्च द्विशतैर्नृप ।। \n\nक्रोशैः संघट्टितं राजन्रत्नप्रासादसंयुतम् ।। ३ ।। \n\nतेषामंतरदुर्गेपि श्रीकृष्णस्य महात्मनः ।। \n\nमंदिराणि विचित्राणि नवलक्षाणि संति हि ।।४।। \n\nतत्र राधामंदिरस्य द्वारे लीलासरोवरम् ।। \n\nसर्वतीर्थोत्तमं राजन्गोलोकाच्च समागतम् ।। ५ ।। \n\nयस्मिन्स्नात्वा नरः पापी व्रती भूत्वा समाहितः ।। \n\nअष्टम्यां हेमदानं च दत्त्वा नत्वा विधानतः ।।६।। \n\nकोटिजन्मकृतैः पापैर्मुच्यते नात्र संशयः ।। \n\nप्राणांते तन्नरं नेतुं गोलोकाच्च महारथः ।।७।। \n\nसहस्रादित्यसंकाश आगच्छति न संशयः ।। \n\nदशकंदर्पलावण्यो रत्नकुण्डलमंडितः ।। ८ ।। \n\nस्रग्वी पीतांबरः श्यामः सहस्रार्कस्फुरद्द्युतिः ।। \n\nसहस्रपार्षदैर्युक्तश्चामरांदोलराजितः ।।९।। \n\nजयध्वनिसमायुक्तो वेणुदुंदुभिनादितः ।। \n\nभूत्वैवं रथमास्थाय गोलोकं यात्य- संशयम् ।। ६.१९.१० ।। \n\nअथ तीर्थानि चान्यानि शृणु राजन्महामते ।। \n\nशतोत्तराणि तत्रैव सहस्राणि च षोडश ।। ११ ।। \n\nअष्टभिः सहितान्येव पत्नीनां भव- नानि च ।। \n\nतानि प्रदक्षिणीकृत्य नत्वा नत्वा पृथक्पृथक् ।। १२ ।।\n\nज्ञानतीर्थं समाप्लुत्य स्पृशेद्यः पारिजातकम् ।। \n\nतस्य ज्ञानं च वैराग्यं भक्तिर्भवति तत्क्षणात् ।। १३।। \n\nश्रीकृष्णो हृदये तस्य वसेद्धृष्टमनाः सदा ।। \n\nसमृद्धिसिद्धयः सर्वास्तं भजंति निसर्गतः ।। १४ ।। \n\nस मुक्तः स कृतार्थः स्याद्यः पश्येद्धरिमंदिरम् ।। \n\nतत्समो वैष्णवो नास्ति तीर्थं च तत्समं नहि ।। १५ ।। \n\nपंचयोजनविस्तीर्णाद्भगवन्मंदिरात्ततः ।। \n\nधनुःशते कृष्णकुण्डः कृष्णतेजः समुद्भवः ।।१६।। \n\nयं स्नात्वा कुष्ठतो मुक्तः सांबो जांबवतीसुतः।। \n\nतस्य दर्शन मात्रेण सर्वपापैः प्रमुच्यते ।।१७।। \n\nतस्मादष्टादशपदे पूर्वस्यां दिशि मैथिल ।। \n\nसर्वतीर्थोत्तमं पुण्यं बलभद्रसरो महत् ।। १८ ।। \n\nपृथ्वीप्रदक्षिणां कृत्वा बलदेवो महाबल.।। \n\nयज्ञं यत्र विनिर्माय रेवत्या विरराज ह ।।१९। \n\nतत्र स्नात्वा नरः सद्यो मुच्यते सर्वपातकात् ।। \n\nपृथ्वीप्रदक्षिणायाश्च फलं तस्य न दुर्लभम् ।। ६.१९.२० ।। \n\nभगवन्मंदिराद्राजन्सहस्रधनुरग्रतः ।। \n\nदक्षिणस्यां महातीर्थं गणनाथस्य वर्तते ।।२१।। \n\nअनिर्दशे गते राजन्प्रद्युम्न स्वसुते तदा ।। \n\nगणेशपूजनं यत्र पूजयामास रुक्मिणी ।।२२।। \n\nतत्र स्नात्वा हेमदानं यो ददाति नृपेश्वर ।। \n\nपुत्रप्राप्तिर्भवेत्तस्य वंशस्तस्य विवर्द्धते ।। २३ ।। \n\nभगवन्मंदिराद्राजन्दिग्विभागे च पश्चिमे ।। \n\nधनुषि द्विशते चास्ते दानतीर्थं परं शुभम् ।।२४।। \n\nयत्र श्रीकृष्णचन्द्रस्य नित्यं दानं करोति यः ।। \n\nतत्र स्नात्वा नरो राजन्द्विपलं कांचनं तथा ।। २९ ।। \n\nचतुर्गुणं तु रजतं पट्टांबरशतं तथा ।। \n\nतथा सहस्रमौल्यानि नवरत्नानि यानि च ।। २६ ।। \n\nयो ददाति नरश्रेष्ठस्तस्य पुण्यफलं शृणु ।। \n\nअश्वमेधसहस्राणि राजसूयशतानि च ।। २७ ।।\n\nदानतीर्थस्य पुण्यस्य कलां नार्हंति षोडशीम् ।। \n\nबद्रिकाश्रमयात्रायां यत्फलं लभते नरः ।। २८ ।। \n\nसैंधवारण्ययात्रायां मेषस्थे च दिवाकरे ।। २९ ।। \n\nउत्पलावर्तयात्रायां वृषस्थे भास्करे सति ।। \n\nस्नानं दानं लक्षगुणं भवतीह न संशयः ।। ६.१९.३० ।। \n\nतस्मात्कोटिगुणं पुण्यं दानतीर्थे विदेहराट् ।। \n\nमासमेकं च यत्स्नानं दानतीर्थे करोति ह ।। ३१ ।। \n\nतस्य जातं च यत्पुण्यं चित्रगुप्तो न वेत्ति तत् ।। \n\nतस्य तीर्थस्य माहात्म्यं वक्तुं नालं चतुर्मुखः ।।३२।। \n\nसर्वेषां चैव दानानामश्वदानं परं स्मृतम्।।\n\nअश्वदानाद्गजस्यापि गजदानाद्रथस्य च ।।३३।। \n\nरथदानात्परं राजन्भूमिदानं विशिष्यते ।। \n\nभूमिदानादन्नदानं महादानं प्रकथ्यते ।। ३४ ।। \n\nअन्नदानसमं दानं न भूतं न भविष्यति ।। \n\nदेवर्षिपितृभूतानां तृप्तिरन्नेन जायते ।। ३५ ।। \n\nदानतीर्थे ह्यन्नदानं यः करोति महामना ।। \n\nऋणत्रयविमुच्याथ याति विष्णोः परं पदम् ।। ३५ ।। \n\nदशैव मातृके पक्षे राजेंद्र दश पैतृके ।। \n\nप्रियाया दश पक्षे तु पुरुषानुद्धरेन्नरः ।। ३७ ।। \n\nचतुर्भुजा दिव्यरूपा नागारिकृतकेतनाः ।। \n\nस्रग्विणः पीतवस्त्रास्ते प्रयांति हरिमंदिरम् ।। ३८ ।। \n\nभगवन्मंदिराद्राजन्नुत्तरस्यां दिशि श्रुतम् ।। \n\nक्रोशार्द्धे नृपशार्दूल मायातीर्थं  मनोहरम् ।। ३९ ।। \n\nविराजते यत्र नित्यं दुर्गा दुर्गतिनाशिनी ।। \n\nसिंहारूढा भद्रकाली चंडमुण्डविनाशिनी ।। ६.१९.४० ।। \n\nस्यमंतकं समाहर्तुमृक्षराजबिलंगते ।। \n\nपुत्रे च देवकी देवीं पूजयामास सत्फलेः ।।४१ ।। \n\nतदा जगाम प्रियया समणिर्भगवान्हरिः ।। \n\nतद्बिलात्तत्प्रसिद्धं स्यान्मायातीर्थं फलप्रदम् ।। ४२ ।।\n\nमायातीर्थे च यः स्नात्वा मायां संपूज्य मानवः।\n\nसर्वां मनोरथप्राप्तिं प्राप्नुयान्नात्र संशयः।।४३।।\n\nइति श्रीमद्गर्गसंहितायां श्रीद्वारकाखण्डे नारदबहुलाश्व संवादे प्रथमदुर्गे लीलासरोवर हरिमंदिर ज्ञानतीर्थ कृष्णकुण्ड बलभद्रसरो गणेशतीर्थ माहात्म्यं नामैकोनविंशोऽध्यायः ।। १९ ।।"
    }
]