[
    {
        "text": "अध्यायः ०३\n\n\n सन्नन्द उवाच -\n\nगोलोके हरिणाऽऽज्ञप्ता कालिन्दी सरितां वरा ।\n\nकृष्णं प्रदक्षिणीकृत्य गन्तुमभ्युद्यताभवत् ॥ १ ॥\n\nतदैव विरजा साक्षाद्‌गङ्गा ब्रह्मद्रवोद्‌भवा ।\n\nद्वे नद्यौ यमुनायां तु संप्रलीने बभूवतुः ॥ २ ॥\n\nपरिपूर्णतमां कृष्णां तस्मात् कृष्णस्य नन्दराट् ।\n\nपरिपूर्णतमस्यापि पट्टराज्ञीं विदुर्जनाः ॥ ३ ॥\n\nततो वेगेन महता कालिन्दी सरितां वरा ।\n\nबिभेद विरजावेगं निकुंजद्वारनिर्गता ॥ ४ ॥\n\nअसंख्यब्रह्मांडचयं स्पृष्ट्वा ब्रह्मद्रवं गता ।\n\nभिन्दन्ती तज्जलं दीर्घं स्ववेगेन महानदी ॥ ५ ॥\n\nवामपादांगुष्ठनखभिन्नब्रह्मांडमस्तके ।\n\nश्रीवामनस्य विवरे ब्रह्मद्रवसमाकुले ॥ ६ ॥\n\nतस्मिन् श्रीगंगया सार्धं प्रविष्टाऽभूत्सरिद्वरा ।\n\nवैकुंठं चाजितपदं संप्राप्य ध्रुवमंडले ॥ ७ ॥\n\nब्रह्मलोकमभिव्याप्य पतन्ती ब्रह्ममंडलात् ।\n\nततः सुराणां शतशो लोकाल्लोकं जगाम ह ॥ ८ ॥\n\nततः पपात वेगेन सुमेरुगिरिमूर्धनि ।\n\nगिरिकूटानतिक्रम्य भित्त्वा गंडशिलातटान् ॥ ९ ॥\n\nसुमेरोर्दक्षिणदिशं गन्तुमभ्युदिताभवत् ।\n\nततः श्रीयमुना साक्षाच्छ्रीगंगायां विनिर्गता ॥ १० ॥\n\nगंगा तु प्रययौ शैलं हिमवन्तं महानदी ।\n\nकृष्णा तु प्रययौ शैलं कलिन्दं प्राप्य सा तदा ॥ ११ ॥\n\nकालिंदीति समाख्याता कालिंदप्रभवा यदा ।\n\nकलिंदगिरिसानूनां गंडशैलतटान् दृढान् ॥ १२ ॥\n\nभित्त्वा लुठन्ती भूखंडे कृष्णा वेगवती सती ।\n\nदेशान्पुनन्ती कालिन्दी प्राप्तवान् खांडवे वने ॥ १३ ॥\n\nपरिपूर्णतमं साक्षाच्छ्रीकृष्णं वरमिच्छती ।\n\nधृत्वा वपुः परं दिव्यं तपस्तेपे कलिन्दजा ॥ १४ ॥\n\nपित्रा विनिर्मिते गेहे जलेऽद्यापि समाश्रिता ।\n\nततो वेगेन कालिन्दी प्राप्ताभूद्‌व्रजमंडले ॥ १५ ॥\n\nवृन्दावनसमीपे च मथुरानिकटे शुभे ।\n\nश्रीमहावनपार्श्वे च सैकते रमणस्थले ॥ १६ ॥\n\nश्रीगोकुले च यमुना यूथीभूत्वातिसुंदरी ।\n\nश्रीकृष्णचंद्ररासार्थं निजवासं चकार ह ॥ १७ ॥\n\nअथो व्रजाद्‌व्रजंती सा व्रजविक्षेपविह्वला ।\n\nप्रेमानन्दाश्रुसंयुक्ता भूत्वा पश्चिमवाहिनी ॥ १८ ॥\n\nततस्त्रिवारं वेगेन नत्वाथो व्रजमंडले ।\n\nदेशान् पुनन्ती प्रययौ प्रयागं तीर्थसत्तमम् ॥ १९ ॥\n\nपुनः श्रीगंगया सार्धं क्षीराब्धिं सा जगाम ह ।\n\nदेवाः सुवर्षं पुष्पाणां चक्रुर्दिवि जयध्वनिम् ॥ २० ॥\n\nकृष्णा श्रीयमुना साक्षात् कालिन्दी सरितां वरा ।\n\nसमुद्रमेत्य श्रीगंगां प्राह गद्‌गदया गिरा ॥ २१ ॥\n\nयमुनोवाच -\n\nहे गंगे त्वं तु धन्याऽसि सर्वब्रह्माण्डपावनी ।\n\nकृष्णपादाब्जसंभूता सर्वलोकैकवन्दिता ॥ २२ ॥\n\nऊर्ध्वं यामि हरेर्लोकं गच्छ त्वमपि हे शुभे ।\n\nत्वत्समानं हि दिव्यं च न भूतं न भविष्यति ॥ २३ ॥\n\nगंगोवाच -\n\nसर्वतीर्थमयी गंगा तस्मात्त्वां प्रणमाम्यहम् ।\n\nयत्किंचिद्वा प्रकथितं तत्क्षमस्व सुमंगले ॥ २४ ॥\n\nहे कृष्णे त्वं तु धन्याऽसि सर्वब्रह्माण्डपावनी ।\n\nकृष्णवामांससंभूता परमानन्दरूपिणी ॥ २५ ॥\n\nपरिपूर्णतमा साक्षात्सर्वलोकैकवन्दिता ।\n\nपरिपूर्णतमस्यापि श्रीकृष्णस्य महात्मनः ॥ २६ ॥\n\nपट्टराज्ञीं परां कृष्णे कृष्णां त्वां प्रणमाम्यहम् ।\n\nतीर्थैर्देवैर्दुर्लभा त्वं गोलोकेऽपि च दुर्घटा ॥ २७ ॥\n\nअहं यास्यामि पातालं श्रीकृष्णस्याज्ञया शुभे ।\n\nत्वद्वियोगातुराऽहं वै पानं कर्तुं न च क्षमा ॥ २८ ॥\n\nयूथीभूत्वा भविष्यामि श्रीव्रजे रासमंडले ।\n\nयत्किंचिन्मे प्रकथितं तत्क्षमस्व हरिप्रिये ॥ २९ ॥\n\nइत्थं परस्परं नत्वा द्वे नद्यौ ययतुर्द्रुतम् ।\n\nलोकान् पवित्रीकुर्वन्ती पाताले स्वःसरिद्‌गता ॥ ३० ॥\n\nसापि भोगवतीनाम्ना बभौ भोगवतीवने ।\n\nयज्जलं सत्रिनयनः शेषो मूर्ध्ना बिभर्ति हि ॥ ३१ ॥\n\nअथ कृष्णा सवेगेन भित्त्वा सप्ताधिमंडलम् ।\n\nसप्तद्वीपमहीपृष्ठे लुठन्ती वेगवत्तरा ॥ ३२ ॥\n\nगत्वा स्वर्णमयीं भूमिं लोकालोकाचलं गता ।\n\nतत्सानुगण्डशैलानां तटं भित्त्वा कलिन्दजा ॥ ३३ ॥\n\nतन्मूर्ध्नि चोत्पपाताशु स्फारवज्जलधारया ।\n\nउद्‌गच्छन्ती तदूर्ध्वं सा ययौ स्वर्गं तु नाकिनाम् ॥ ३४ ॥\n\nआब्रह्मलोकं लोकांस्तानभिव्याप्य हरेः पदम् ।\n\nब्रह्माडरंध्रं श्रीब्रह्म द्रवयुक्तं समेत्य सा ॥ ३५ ॥\n\nपुष्पवर्षं प्रवर्षत्सु देवेषु प्रणतेषु च ।\n\nपुनः श्रीकृष्णगोलोकमारुरोह सरिद्वरा ॥ ३६ ॥\n\nकलिन्दगिरिनन्दिनीनवचरित्रमेतत् शुभं\n\n     श्रुतं च यदि पाठितं भुवि तनोति सन्मंगलम् ।\n\nजनोऽपि यदि धारयेत्किल पठेच्च यो नित्यशः\n\n     स याति परमं पदं निजनिकुंजलीलावृतम् ॥ ३७ ॥"
    }
]