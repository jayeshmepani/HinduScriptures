[
    {
        "text": "अध्यायः ०२\n\n\n बहुलाश्व उवाच -\n\nकथं चकार विधिवद्‌राजसूयाध्वरं नृप ॥\n\nश्रीकृष्णेन सहायेन वदैतन्नितरां मुने ॥१॥\n\nश्रीनारद उवाच -\n\nउग्रसेनः सुधर्मायां कृष्णं संपूज्य चैकदा ॥\n\nनत्वा प्राह प्रसन्नात्मा कृतांजलिपुटः शनैः ॥२॥\n\nउग्रसेन उवाच -\n\nभगवान्नारदमुखाच्छ्रुतं यस्य महत्फलम् ॥\n\nतं यज्ञं राजसूयाख्यं करिष्यामि तवाज्ञया ॥३॥\n\nत्वत्पादसेवया पूर्वे मनोरथमहार्णवे ॥\n\nतेरुर्जगत्तृणीकृत्य निर्भयाः पुरुषोत्तम ॥४॥\n\nश्रीभगवानुवाच -\n\nसम्यग्व्यवसितं राजन्भवता यादवेश्वर ॥\n\nयज्ञेन ते जगत्कीर्तिस्त्रिलोक्यां संभविष्यति ॥५॥\n\nआहूय यादवान्साक्षात्सभां कृत्वथ सर्वतः ॥\n\nतांबूलबीटिकां धृत्वा प्रतिज्ञां कारय प्रभो ॥६॥\n\nममांशा यादवाः सर्वे लोकद्वयजिगीषवः ॥\n\nजित्वारीनागमिष्यंति हरिष्यंति बलिं दिशाम् ॥७॥\n\nश्रीनारद उवाच -\n\nअथांधकादीनाहूय शक्रसिंहासने स्थितः ॥\n\nसुधर्मायां प्राह नृपो धृत्वा तांबूलबीटिकाम् ॥८॥\n\nउग्रसेन उवाच -\n\nयो जयेत्समरे सर्वाञ्जंबूद्वीपस्थितान्नृपान् ॥\n\nमनस्वी शक्रकोदण्डी सोऽत्ति तांबूलबीटिकाम् ॥९॥\n\nश्रीनारद उवाच -\n\nनृपेषु तूष्णीं प्रगतेषु सत्सु\n\n     श्रीरुक्मिणीनंदन एव चागात् ॥\n\nजग्राह ताम्बूलचयं महात्मा\n\n     नत्वा नृपं मैथिल शंबरारिः ॥१०॥\n\nप्रद्मुम्न उवाच -\n\nविजित्य समरे सर्वाञ्जंबूद्वीपस्थितान्नृपान् ॥\n\nगृहीत्वा च बलिं तेभ्य आगमिष्याम्यहं बलात् ॥११॥\n\nअगम्यागमनं बभ्रोर्ब्राह्मणस्य गुरोस्तथा ॥\n\nहत्या भ्रूणस्य मे भूयान्न कुर्यां कर्म चेदिदम् ॥१२॥\n\nश्रीनारद उवाच -\n\nश्रुत्वा वचः शंबरारेः साधु साध्विति यूथपाः ॥\n\nऊचुस्तेषां पश्यतां च तं जग्राह यदूत्तमः ॥१३॥\n\nगर्गाद्यदुकुलाचार्यान्मुहूर्तं बोध्य यत्‍नतः ॥\n\nतत्स्नानं कारयामास मुनिभिर्वेदसूक्तिभिः ॥१४॥\n\nउग्रसेनोऽथ तिलकं प्रद्युम्नस्य चकार ह ॥\n\nबलिं दत्वा नमश्चक्रुः सर्वे यादवयूथपाः ॥१५॥\n\nउग्रसेनो ददौ खड्गं प्रद्युम्नाय महात्मने ॥\n\nकवचं प्रददौ साक्षाद्‌बलदेवो महाबलः ॥१६॥\n\nस्वतूणाभ्यां विनिष्कृष्य तूणावक्षयसायकौ ॥\n\nधनुश्च शार्ङ्‌गधनुषः समुत्पाद्य ददौ हरिः ॥१७॥\n\nकिरीटकुंडले दिव्ये पीतं वासो मनोहरम् ॥\n\nछत्रं च चामरे साक्षाच्छूरो वृद्धो ददौ पुनः ॥१८॥\n\nशतचन्द्रं ददौ तस्मै वसुदेवो महामनाः ॥\n\nउद्धवः प्रददौ साक्षान्मालां किंजल्किनीं शुभाम् ॥१९॥\n\nअक्रूरो दक्षिणावर्तं शंखं विजयदं ददौ ॥\n\nश्रीकृष्णकवचं यंत्रं गर्गाचार्यो ददौ मुनिः ॥२०॥\n\nतदैव ह्यागतः शक्रो लोकपालैः सकौतुकः ॥\n\nआजग्मतुर्ब्रह्मशिवौ देवर्षिगणसंवृतौ ॥२१॥\n\nप्रद्युम्नाय ददौ शूली त्रिशूलं ज्वलनप्रभम् ॥\n\nब्रह्मा ददौ महाराज पद्मरागं शिरोमणिम् ॥ २२॥\n\nपाशी पाशं शक्तिधरः शक्तिं शत्रुविमर्दिनीम् ॥\n\nवायुश्च व्यजने दिव्ये यमो दंडं ददौ पुनः ॥२३॥\n\nरविर्गदां महागुर्वीं कुबेरो रत्‍नमालिकाम् ॥\n\nचन्द्रकांतमणिं चन्द्रः परिघं च तनूनपात् ॥२४॥\n\nक्षितिश्च पादुके प्रादाद्दिवे योगमये परे ॥\n\nप्रद्युम्नाय ददौ कुंतं भद्रकाली तरस्विनी ॥२५॥\n\nहेमाढ्यमुच्चशिखरं सहस्रहयसंयुतम् ॥\n\nविश्वकर्मकृतं साक्षाद्‍ब्रह्मांडांतर्बहिर्गतम् ॥२६॥\n\nसहस्रचक्रसंयुक्तं मनोवेगं घनस्वनम् ॥\n\nमंजीरकिंकिणीजालं घंटाटंकारभूषणम् ॥२७॥\n\nरथं ददौ महादिव्यं सहस्रध्वजशोभितम् ॥\n\nजैत्रं रत्‍नमयं शुक्रः प्रद्युम्नाय महात्मने ॥२८॥\n\nशंखदुंदुभयो नेदुस्तालवीणादयस्तदा ॥\n\nमृदंगवेणूसन्नादैर्जयध्वनिसमाकुलैः ॥२९॥\n\nवेदघोषैर्लाजपुष्पैर्मुक्तावर्षसमन्वितैः ॥\n\nप्रद्युम्नस्योपरि सुराः पुष्पवर्षं प्रचक्रिरे ॥३०॥"
    }
]