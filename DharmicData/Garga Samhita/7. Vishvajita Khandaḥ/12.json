[
    {
        "text": "अध्यायः १२\n\n\n श्रीनारद उवाच -\n\nअर्णवं दक्षिणं स्नात्वा प्रद्युम्नो यादवाधिपः ॥\n\nउशीनरांस्ततो जेतुमाजगाम बलैः सह ॥१॥\n\nकोटिशः कोटिशो गावो यत्र देशे चरंति हि ॥\n\nगोपालमंडलैर्युक्ता व्रजंत्यो भव्यमूर्तयः ॥२॥\n\nऔशीनराः क्षीरपाना गौरवर्णा मनोहराः ॥\n\nहय्यंगवीनमादाय ते ययुः कार्ष्णिसंमुखे ॥३॥\n\nतैः पूजितः शम्बरारिर्ददौ तेभ्यो महाधनम् ॥\n\nगजान् रथान् हयान् रत्‍नवस्त्रभूषादि हर्षितः ॥४॥\n\nचंपावती नाम पुरी मणिरत्‍नसमन्विता ॥\n\nविराजते यत्र नृपैः सर्पैर्भोगवती यथा ॥५॥\n\nचंपावतीपतिर्वीरो नाम्ना हेमांगदो नृपः ॥\n\nनीत्वा बलिं समेत्याशु श्रीकार्ष्णिं प्रणनाम ह ॥६॥\n\nतस्मै तुष्टः शंबरारिर्मालां किंजल्किनीं ददौ ॥\n\nसहस्रदलशोभाढ्यं पद्मं दिव्यं ददौ पुनः ॥७॥\n\nअथ कार्ष्णिर्महाबाहुः स्वसैन्यपरिवारितः ॥\n\nविदर्भान्प्रययौ धन्वी दुंदुभीन्नादयन्मुहुः ॥८॥\n\nभीष्मकः कुंडिनपतिरागतं रुक्मिणीसुतम् ॥\n\nआनीय पूजयामास ससैन्यं बहुभिर्धनैः ॥९॥\n\nमातामहं ततो नत्वा रुक्मिणीनंदनो बली ॥\n\nकुंतदेशांश्च दरदान्प्रययौ यादवेश्वरः ॥१०॥\n\nमलयाचलपाटीरवायुभिः परिसेवितः ॥\n\nश्रीखंडकेतकीपुष्पगंधाक्ते मलयाचले ॥११॥\n\nअगस्त्यं मुनिशार्दूलं पीताब्धिं स ददर्श ह ॥\n\nकृतांजलिपुटः कार्ष्णिर्नमस्कृत्य महामुनिम् ॥\n\nस्थितोऽभूदुटजे साक्षादाशीर्भिरभिनंदितः ॥१२॥\n\nश्रीप्रद्युम्न उवाच -\n\nदृश्यं पदार्थ तु जगत्सत्यवद्वर्तते कथम् ॥\n\nमुक्तो ब्रह्मांशको भूत्वा बद्ध्यतेऽयं कथं गुणैः ॥१३॥\n\nएतत्प्रश्नं मम ब्रूहि नितरां मुनिसत्तम ॥\n\nत्वं सर्वविद्दिव्यचक्षुः सर्वब्रह्मविदां वरः ॥१४॥\n\nअगस्त्य उवाच -\n\nत्वं साक्षात्कृष्णचंद्रस्य परिपूर्णतमस्य च ॥\n\nपुत्रोऽसि पृच्छसे मां वै लीलामात्रमिदं वचः ॥१५॥\n\nलोकसंग्रहमेवार्थं कुर्वन्देवो हरिर्यथा ॥\n\nतथा नृणां च कल्याणं कुर्वन्विचरसि प्रभो ॥१६॥\n\nयथा सत्यस्य सूर्यस्य बिंबं वारिषु सत्यवत् ॥\n\nदृश्यते सत्यवद्‍दृश्यं प्रधानपरयोस्तथा ॥१७॥\n\nकाचे मुखं गुणे सर्पं सैकते जीवनं यथा ॥\n\nतथायं सन्देहगुणैर्बद्ध्यते प्रेक्षता स्वयम् ॥१८॥\n\nप्रद्युम्न उवाच -\n\nकथं न बद्ध्यते देही येनोपायेन तद्वद ॥\n\nवैराग्येण दृढेनापि ब्रूहि ब्रह्मविदां वर ॥१९॥\n\nअगस्त्य उवाच -\n\nविवेकं यः समाश्रित्य भजेद्‍ब्रह्म सनातनम् ॥\n\nमनोमयं जगन्मत्त्वा स व्रजेत्परमं पदम् ॥२०॥\n\nजन्ममृत्यू शोकमोहौ जराबालयुवादयः ॥\n\nअहं मदो व्याधिभयं दुःखं शोकः क्षुधा रतिः ॥२१॥\n\nआधिर्भयं तस्य राजन्न भवेत कदाचन ॥\n\nआत्मा निरीहो ह्यतनुः सर्वतश्चानहंकृतिः ॥\n\nशुद्धो गुणाश्रयः साक्षात्परो निष्कल आत्मदृक् ॥२२॥\n\nज्ञानात्मकः सदा पूर्णो विदितो यो मुनीश्वरैः ॥\n\nतं ब्रह्म परमात्मनं ज्ञात्वायं विचरेत्सुखी ॥२३॥\n\nअस्मिञ्छयाने जागर्ति सर्वं पश्यति यः पुमान् ॥\n\nनायं तं वेत्ति पश्यंतं न पश्यति कदाचन ॥२४॥\n\nनभोऽग्निपवनाः कोष्ठकाष्ठप्रोद्‌गतरेणुभिः ॥\n\nन सज्जंते गुणैर्ब्रह्म वर्णश्च स्फटिको यथा॥२५॥\n\nलक्षणाभिर्ध्वनिव्यंग्यैर्ज्ञायते न कदाचन ॥\n\nकुतस्तु लौकिकैर्वाक्यैस्तस्मै श्रीब्रह्मणे नमः ॥२६॥\n\nकेचित्कर्म वदंत्येनं केचित्कालं तथाऽपरे ॥\n\nकर्तारं योगमपरे सांख्यं ब्रह्म वदंति कम् ॥२७॥\n\nकेचित्तं परमात्मानं वासुदेवं वदंति के ॥\n\nप्रत्यक्षेणानुमानेन निगमेनात्मसंविदा ॥२८॥\n\nविचार्य तद्‍ब्रह्म परं निःसंगो विचरेदिह ॥\n\nयथांभसा प्रचलता तरवोऽपि चला इव ॥२९॥\n\nचक्षुषा भ्राम्यमाणेन दृश्यते चलतीव भूः ॥\n\nतथा गुणानां भ्रमणो भ्रमता मनसा यतः ॥३०॥\n\nभ्राम्यमाणः सदा राजन्करेणालातचक्रवत् ॥\n\nकरिष्यामि करोमीति ममेदं तव चाब्रुवन् ॥\n\nत्वमहं च सुखी दुःखी सदाज्ञानविमोहितः ॥३१॥\n\nसत्वं रजस्तम इति प्रकृतेर्नात्मनो गुणाः ॥\n\nतैरिदं जगदाव्याप्तमोतप्रोतपटं यथा ॥३२॥\n\nऊर्ध्वं गच्छंति सत्वस्था मध्ये तिष्ठंति राजसाः ॥\n\nजघन्यगुणवृत्तिस्था अधो गच्छंति तामसाः ॥३३॥\n\nअंधकारे गुणात्कार्ष्णे सर्पबुद्धिर्भवेद्यथा ॥\n\nआरान्मरीचिकां वारि तथेदं मन्यते जगत् ॥३४॥\n\nगतागतं सुखं विद्धि यथा मंडलवर्तिनाम् ॥\n\nतथा नॄणां च तद्‍दुःखं यथा नरकवासिनाम् ॥\n\nघनावलिर्देहगुणा अहोरात्रमृतेर्यथा ॥३५॥\n\nयथा सार्थं तथा दृश्यं न किंचित्सर्वदैव हि ॥\n\nपक्षे जाते यथा नीडात्पारे याते यथोडुपात् ॥३६॥\n\nज्ञाने प्राप्ते तथा लोकाद्दर्पणात्किं प्रयोजनम् ॥\n\nतथा मार्गं निधायाशु विचरेत्समदृङ्‌‍मुनिः ॥३७॥\n\nयथेन्दुरुदपात्रेषु यथाऽग्निः काष्ठसंचये ॥\n\nतथैको भगवान्साक्षात्परमात्मा व्यवस्थितः ॥३८॥\n\nघटे मठे यथाऽऽकाशो वर्ततेऽन्तर्बहिर्महान् ॥\n\nतथा परात्मा निर्लिप्तो देहिषु स्वकृतेषु च ॥३९॥\n\nयः कृष्णभक्तः शांतात्मा ज्ञाननिष्ठो विरागवान् ॥\n\nतं न स्पृशंतीह गुणाः कानीव बिसिनीदलम् ॥४०॥\n\nज्ञानी सदानंदमयो बालवद्विचरेत्तनुम् ॥\n\nन पश्यति धृतं वासो मदिरामदमत्तवत् ॥४१॥\n\nसूर्योदये यथा वस्तु गृहे राजन् प्रदृश्यते ॥\n\nदूरीकृत्य तथाज्ञानं साक्षात्तत्त्वं ततो बृहत् ॥४२॥\n\nयथेन्द्रियं पृथग्द्वारैरर्थो बहुगुणाश्रयः ॥\n\nनानेयते तथा ब्रह्म वाचिभिः शास्त्रवर्त्मभिः ॥४३॥\n\nपरं पदं वदंत्येतत्केचिद्वै वैष्णवं नृप ॥\n\nकेचिद्वै व्याप्य वैकुंठं शांतं केऽपि ततः परम् ॥४४॥\n\nकैवल्यं तद्‍ब्रह्म केचित्परमं धाम चाव्ययम् ॥\n\nअक्षरं च परां काष्ठां गोलोकं प्रकृतेः परम् ॥४५॥\n\nकेचिन्निकुंजं विशदं वदन्तीह पुराविदः ॥\n\nज्ञानवैराग्यभक्तिभ्यः प्राप्नोतीह न चान्यतः ॥४६॥\n\nश्रीकृष्णचण्द्रस्य हरेः परस्य\n\n     कैवल्यनाथस्य परात्परस्य ॥\n\nव्रजेत्पदं श्रीपुरुषोत्तमस्य\n\n     यत्प्राप्य भक्तो न निवर्ततेऽथ ॥४७॥\n\nश्रीनारद उवाच -\n\nइति भागवतं ज्ञानं श्रुत्वा कार्ष्णिर्महामुनिम् ॥\n\nअगस्त्यं पूजयामास भक्त्या नत्वा कृतांजलिः ॥४८॥"
    }
]