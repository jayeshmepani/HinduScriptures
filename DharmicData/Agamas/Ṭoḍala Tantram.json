[
    {
        "text": "श्रीदेव्युवाच\n\nब्रूहि मे जगतां नाथ सर्वविद्यामय प्रभो ।\n\nमहाविद्यासु सर्वासु पूज्यासु भुवनत्रये ॥ १.१ ॥\n\nएतासां दक्षिणे भागे नानारूपं पिनाकधृक् ।\n\nपृथक्पृथक्महादेव कथयस्व मयि प्रभो ॥ १.२ ॥\n\nश्रीशिव उवाच\n\nशृणु चार्वङ्गि सुभगे कालिकायाश्च भैरवम् ।\n\nमहाकालं दक्षिणाया दक्षभागे प्रपूजयेत् ॥ १.३ ॥\n\nमहाकालेन वै सार्धं दक्षिणा रमते सदा ।\n\nताराया दक्षिणे भागे अक्षोभ्यं परिपूजयेत् ॥ १.४ ॥\n\nसमुद्रमथने देवि कालकूटं समुत्थितम् ।\n\nसर्वे देवाः सदाराश्च महाक्षोभमवाप्नुयुः ॥ १.५ ॥\n\nक्षोभादिरहितं यस्मात्पीतं हालाहलं विषम् ।\n\nअत एव महेशानि अक्षोभ्यः परिकीर्तितः ॥ १.६ ॥\n\nतेन सार्धं महामाया तारिणी रमते सदा ।\n\nमहात्रिपुरसुन्दर्या दक्षिणे पूजयेच्छिवम् ॥ १.७ ॥\n\nपञ्चवक्त्रं त्रिनेत्रं च प्रतिवक्त्रे सुरेश्वरि ।\n\nतेन सार्धं महादेवी सदा कामकुतूहला ॥ १.८ ॥\n\nअत एव महेशानि पञ्चमीति प्रकीर्तिता ।\n\nश्रीमद्भुवनसुन्दर्या दक्षिणे त्र्यम्बकं यजेत् ॥ १.९ ॥\n\nस्वर्गे मर्त्ये च पाताले या चाद्या भुवनेश्वरी ।\n\nएतासु रमते येन त्र्यम्बकस्तेन कथ्यते ॥ १.१० ॥\n\nसशक्तिश्च समाख्यातः सर्वतन्त्रप्रपूजितः ।\n\nभैरव्या दक्षिणे भागे दक्षिणामूर्तिसंज्ञकम् ॥ १.११ ॥\n\nपूजयेत्परयत्नेन पञ्चवक्त्रं तमेव हि ।\n\nछिन्नमस्तादक्षिणांशे कबन्धं पूजयेच्छिवम् ॥ १.१२ ॥\n\nकबन्धपूजनाद्देवि सर्वसिद्धीश्वरो भवेत् ।\n\nधूमावती महाविद्या विधवारूपधारिणी ॥ १.१३ ॥\n\nवगलाया दक्षभागे एकवक्त्रं प्रपूजयेत् ।\n\nमहारुद्रेति विख्यातं जगत्संहारकारकम् ॥ १.१४ ॥\n\nमातंगीदक्षिणांशे च मतंगं पूजयेच्छिवम् ।\n\nतमेव दक्षिणामूर्तिं जगदानन्दरूपकम् ॥ १.१५ ॥\n\nकमलाया दक्षिणांशे विष्णुरूपं सदाशिवम् ।\n\nपूजयेत्परमेशानि स सिद्धो नात्र संशयः ॥ १.१६ ॥\n\nपूजयेदन्नपूर्णाया दक्षिणे ब्रह्मरूपकम् ।\n\nमहामोक्षप्रदं देवं दशवक्त्रं महेश्वरम् ॥ १.१७ ॥\n\nदुर्गाया दक्षिणे देशे नारदं परिपूजयेत् ।\n\nनाकारः सृष्टिकर्ता च दकारः पालकः सदा ॥ १.१८ ॥\n\nरेफः संहाररूपत्वान्नारदः परिकीर्तितः ।\n\nअन्यासु सर्वविद्यासु ऋषिर्यः परिकीर्तितः ॥ १.१९ ॥\n\nस एव तस्या भर्ता च दक्षभागे प्रपूजयेत् ।\n\nश्रीदेवी उवाच\n\nया चाद्या परमा विद्या द्वितीया भैरवी परा ।\n\nत्रैलोक्यजननी नित्या सा कथं शववाहना ॥ १.२० ॥\n\nश्रीशिव उवाच\n\nया चाद्या परमेशानि स्वयं कालस्वरूपिणी ।\n\nश्रीशिवस्य हृदम्भोजे स्थिता संहाररूपिणी ॥ १.२१ ॥\n\nअत एव महाकालो जगत्संहारकारकः ।\n\nसंहाररूपिणी काली यदा व्यक्तस्वरूपिणी ॥ १.२२ ॥\n\nतदैव सहसा देवि शवरूपः सदाशिवः ।\n\nतत्क्षणाच्चञ्चलापाङ्गि सा देवी शववाहना ॥ १.२३ ॥\n\nश्रीदेवी उवाच\n\nशवरूपो महादेव मृतदेहः सदाशिवः ।\n\nमृतदेहं महादेव सलिलं वा कथं नहि ॥ १.२४ ॥\n\nश्रीशिव उवाच\n\nयस्मिन् व्यक्ता महाकाली शक्तिहीनः सदाशिवः ।\n\nशक्त्या युक्तो यदा देवि तदैव शिवरूपकः ।\n\nशक्तिहीनः शवः साक्षात्पुरुषत्वं न मुञ्चति ॥ १.२५ ॥\n\nश्रीशिव उवाच\n\nशृणु देवि प्रवक्ष्यामि योगसारं समासतः ।\n\nऊर्ध्वमूलमधःशाखं वृक्षाकारं कलेवरम् ॥ २.१ ॥\n\nब्रह्माण्डे यानि तीर्थानि तानि सन्ति कलेवरे ।\n\nबृहद्ब्रह्माण्डं यद्रूपं तद्रूपं क्षुद्ररूपकम् ॥ २.२ ॥\n\nब्रह्माण्डे वर्तते तीर्थं सार्धकोटित्रयात्मकम् ।\n\nद्विसप्ततिसहस्राणि प्रकाशं वीरवन्दिते ॥ २.३ ॥\n\nचतुर्दशं तु तन्मध्ये तन्मध्ये त्रितयं शुभम् ।\n\nतन्मध्ये परमेशानि महाधीरा च मुक्तिदा ॥ २.४ ॥\n\nवासुकी या महामाया भुजगाकाररूपिणी ।\n\nसार्धत्रिवलयाकारा पातालतलवासिनी ॥ २.५ ॥\n\nसप्तस्वर्गं परेशानि क्रमेण शृणु सादरम् ।\n\nभूर्लोकं च भुवर्लोकं स्वर्लोकं महसं तथा ॥ २.६ ॥\n\nजनलोकं तपश्चैव सत्यलोकं वरानने ।\n\nसप्तस्वर्गमिदं भद्रे पातालं शृणु यत्नतः ॥ २.७ ॥\n\nअतलं वितलं चैव सुतलं च तलातलम् ।\n\nमहातलं च पातालं रसातलमतः परम् ॥ २.८ ॥\n\nरसातलाच्च सत्यान्तं महाधीरा प्रतिष्ठिता ।\n\nमेरुमध्यस्थिता नाडी महाधीरा च मुक्तिदा ॥ २.९ ॥\n\nसत्यलोके महाविष्णुं शिवं ब्रह्माण्डसंज्ञकम् ।\n\nतस्य संदर्शनार्थाय वासुकी व्याकुला सदा ॥ २.१० ॥\n\nस्वर्गषट्कं भेदयित्वा उत्थिता वासुकी यदा ।\n\nसर्वाः समुद्रगामिन्य ऊर्ध्वस्रोता भवन्ति हि ॥ २.११ ॥\n\nएवं क्रमेण देवेशि शरीरे नाडयः स्थिताः ।\n\nइडा च पिङ्गला चैव सुषुम्णा मध्यवर्तिनी ॥ २.१२ ॥\n\nनाडीद्वयेन देवेशि समीरं पूरयेद्यदि ।\n\nततस्तु प्राणमन्त्रेण कुण्डली च क्रमं चरेत् ॥ २.१३ ॥\n\nसहस्रारे महापद्मे नित्ये चाव्ययपङ्कजे ।\n\nत्रासयुक्ता कुण्डलिनी प्रविशेन्नित्यमन्दिरम् ॥ २.१४ ॥\n\nसर्वाः पातालगामिन्य ऊर्ध्वस्रोता भवन्ति हि ।\n\nएतस्मिन् समये देवि वर्णमालां विचिन्तयेत् ॥ २.१५ ॥\n\nअष्टोत्तरशतं मूल- मन्त्रं ज्ञानेन संजपेत् ।\n\nआनयेत्तेन मार्गेण मूलाधारे पुनः सुधीः ॥ २.१६ ॥\n\nषट्चक्रदेवतास्तत्र संतर्प्यामृतधारया ।\n\nअथान्यत्सम्प्रवक्ष्यामि योनिमुद्रासनं प्रिये ॥ २.१७ ॥\n\nउपविश्यासने मन्त्री प्राङ्मुखो वाप्युदङ्मुखः ।\n\nजानुद्वयं कराभ्यां च प्रकुर्याद्दृढबन्धनम् ॥ २.१८ ॥\n\nऋजुकायेन देवेशि आजानु नासिकां नयेत् ।\n\nप्राणमन्त्रेण देवेशि समीरं बहुयत्नतः ॥ २.१९ ॥\n\nपूरयेत्परमेशानि किंचिद्वायुं न रेचयेत् ।\n\nऋजुकायं परेशानि विपरीतं प्रयत्नतः ॥ २.२० ॥\n\nपूर्वोक्तेनैव विधिना अष्टोत्तरशतं जपेत् ।\n\nषट्चक्रदेवतास्तत्र संतर्प्यामृतधारया ॥ २.२१ ॥\n\nआनयेत्तेन मार्गेण मूलाधारे वरानने ।\n\nअशेषरोगशमनं योनिमुद्रासनं प्रिये ॥ २.२२ ॥\n\nबहु किं कथ्यते देवि महाव्याधिविनाशनम् ।\n\nबहु किं कथ्यते देवि मन्त्रचैतन्यकारणम् ॥ २.२३ ॥\n\nआत्मसाक्षात्करी मुद्रा महामोक्षप्रदायिनी ।\n\nशतवक्त्रं यदि भवेत्तदा वक्तुं न शक्यते ॥ २.२४ ॥\n\nपञ्चवक्त्रेण देवेशि किं मया कथ्यतेऽधुना ।\n\nकुष्ठरोगविशिष्टोऽपि स भवेत्कामरूपकः ॥ २.२५ ॥\n\nश्रीदेवी उवाच\n\nदेवदेव महादेव संसारार्णवतारक ।\n\nबद्धयोनिं महामुद्रां कथयस्व दयानिधे ॥ ३.१ ॥\n\nश्रीशिव उवाच\n\nशृणु देवि प्रवक्ष्यामि बद्धयोनिं समासतः ।\n\nउपविश्यासने मन्त्री प्राङ्मुखो वाप्युदङ्मुखः ॥ ३.२ ॥\n\nगुदच्छिद्रे महेशानि स्वलिङ्गाग्रं निवेशयेत् ।\n\nश्रोत्रे चैव तथा नेत्रे नासायां च ततो मुखे ॥ ३.३ ॥\n\nअङ्गुष्ठादि महेशानि क्रमेण योजयेत्सुधीः ।\n\nनासिकायां मुखे चैव समीरं बहुयत्नतः ॥ ३.४ ॥\n\nपूरयेत्परमेशानि किंचिदपि न रेचयेत् ।\n\nशब्दप्रत्यक्षतां कृत्वा वर्णमालां विचिन्तयेत् ॥ ३.५ ॥\n\nअष्टोत्तरशतं मूल- मन्त्रं तु प्रजपेत्सुधीः ।\n\nसोऽहंमन्त्रेण देवेशि आनयेत्तेन वर्त्मना ॥ ३.६ ॥\n\nषट्चक्रदेवतास्तत्र संतर्प्यामृतधारया ।\n\nकृते फलं महेशानि कथयिष्यामि तेऽनघे ॥ ३.७ ॥\n\nश्रीपार्वती उवाच\n\nवद ईशान सर्वज्ञ सर्वतत्त्वविदां वर ।\n\nमन्त्रमार्गेण देवेश कालिकायाः सुदुर्लभम् ॥ ३.८ ॥\n\nश्रीशिव उवाच\n\nशृणु देवि सदानन्दे कालिकामन्त्रमुत्तमम् ।\n\nयस्याः प्रसङ्गमात्रेण जीवन्मुक्तो भवेन्नरः ॥ ३.९ ॥\n\nशिवाद्यं बिन्दुनादाढ्यं वामनेत्राग्निसंयुतम् ।\n\nसिद्धविद्या त्वियं भद्रे विद्याराज्ञी सुदुर्लभा ॥ ३.१० ॥\n\nइदं बीजत्रयं चाद्यं गगनं बिन्दुभूषितम् ।\n\nवामश्रवणसंयुक्तं द्वंद्वं चापरकं शृणु ॥ ३.११ ॥\n\nईशानं वह्निसंयुक्तं वामनेत्रेन्दुसंयुतम् ।\n\nद्वितीयं परमेशानि सम्बोधनपदं ततः ॥ ३.१२ ॥\n\nपुनर्बीजत्रयं कूर्चं मायाद्वंद्वं च ठद्वयम् ।\n\nद्वाविंशत्यक्षरं मन्त्रं विद्याराज्ञी सुदुर्लभा ॥ ३.१३ ॥\n\nवाग्भवाद्या महाविद्या श्रीकाली देवता स्मृता ।\n\nप्रणवाद्या महाविद्या देवता सिद्धिकालिका ॥ ३.१४ ॥\n\nनिजबीजद्वयं कूर्चं बीजैकं परमेश्वरि ।\n\nत्र्यक्षरी परमा विद्या चामुण्डा कालिका स्मृता ॥ ३.१५ ॥\n\nएतस्याः सदृशी विद्या सिद्धिदा नास्ति सुन्दरि ।\n\nयथा षडक्षरी विद्या तथा विद्या च त्र्यक्षरी ॥ ३.१६ ॥\n\nनिजबीजत्रयं भद्रे श्मशानकालिका ततः ।\n\nपुनर्बीजत्रयं भद्रे वह्निकान्तां समुच्चरेत् ॥ ३.१७ ॥\n\nचतुर्दशाक्षरी विद्या त्रिषु लोकेषु पूजिता ।\n\nदक्षिणाकालिका सिद्ध- कालिका गुह्यकालिका ॥ ३.१८ ॥\n\nश्रीकालिका भद्रकाली चामुण्डाकालिका परा ।\n\nश्मशानकालिका देवि महाकालीति चाष्टधा ॥ ३.१९ ॥\n\nनिजबीजं महेशानि सम्बोधनपदं ततः ।\n\nपुनश्च कालिकाबीजं ततो वह्निवधूं न्यसेत् ॥ ३.२० ॥\n\nइति चाष्टविधं मन्त्रं सर्वतन्त्रेषु गोपितम् ।\n\nश्रीदेवी उवाच\n\nश्रुतं महाकालिकाया मन्त्रं परमगोपनम् ॥ ३.२१ ॥\n\nताराया मन्त्रराजं तु श्रोतुमिच्छामि साम्प्रतम् ।\n\nयस्याः प्रसङ्गमात्रेण भवाब्धौ न निमज्जति ॥ ३.२२ ॥\n\nतन्मन्त्रं वद ईशान यदि स्नेहोऽस्ति मां प्रति ।\n\nश्रीशिव उवाच\n\nचन्द्रबीजं समुच्चार्य आद्यं वह्निसमागतम् ॥ ३.२३ ॥\n\nवामनेत्रेन्दुसंयुक्तं मन्त्रराजमिमं प्रिये ।\n\nएकाक्षरी महाविद्या त्रिषु लोकेषु पूजिता ॥ ३.२४ ॥\n\nईशानबिन्दुसंयुक्तं वामकर्णविभूषितम् ।\n\nएकाक्षरी महाविद्या मन्त्रराजद्वितीयकम् ॥ ३.२५ ॥\n\nशिरं बिन्दुसमारूढं वामनेत्रेन्दुसंयुतम् ।\n\nआद्यबीजं द्वितीयं च अस्त्रमन्त्रं समुच्चरेत् ॥ ३.२६ ॥\n\nप्रणवाद्या यदा विद्या सोग्रतारा प्रकीर्तिता ।\n\nविद्या चैकजटा प्रोक्ता महामोक्षप्रदायिनी ॥ ३.२७ ॥\n\nतारास्त्ररहिता त्र्यर्णा महानीलसरस्वती ।\n\nवाग्भवाद्या यदा विद्या वागीशत्वप्रदायिनी ॥ ३.२८ ॥\n\nश्रीबीजाद्या महाविद्या सदा लक्ष्मीप्रदायिनी ।\n\nमायाद्या परमा विद्या सदा सिद्धिप्रदायिनी ॥ ३.२९ ॥\n\nकूर्चबीजादिका चैषा शब्दराशिप्रकाशिनी ।\n\nगगनाद्या महाविद्या निर्वाणमोक्षदायिनी ॥ ३.३० ॥\n\nप्रासादाद्या महाविद्या शिवसायुज्यदायिनी ।\n\nप्राणबीजादिका चैषा वाञ्छासिद्धिप्रदायिनी ॥ ३.३१ ॥\n\nकालिकाद्या महाविद्या मुक्तिदा सिद्धिदा सदा ।\n\nकालिकायाश्च ताराया आराधनमिहोच्यते ॥ ३.३२ ॥\n\nप्रातरुत्थाय मन्त्रज्ञः सहस्रारे गुरुं यजेत् ।\n\nषट्चक्रं भेदयित्वा तु चाष्टोत्तरशतं जपेत् ॥ ३.३३ ॥\n\nततः प्रणम्य विधिवत्स्नानकर्म समारभेत् ।\n\nअद्येत्यादि समुच्चार्य सौरमासं समुच्चरेत् ॥ ३.३४ ॥\n\nदेवताप्रीतये पश्चात्स्नापयेच्छुद्धवारिणा ।\n\nओंकारं च समुच्चार्य गङ्गे चेति समुच्चरेत् ॥ ३.३५ ॥\n\nयमुनेति ततः पश्चाद्गोदावरि सरस्वति ।\n\nनर्मदेति समुच्चार्य सिन्धुकावेरिसंयुतम् ॥ ३.३६ ॥\n\nअस्मिन् जले च संनिधिं कुरु शब्दमथो वदेत् ।\n\nआनयेदङ्कुशाख्येन रविसंयुक्तमण्डलात् ॥ ३.३७ ॥\n\nमुद्राचतुष्टयं देवि दर्शयेद्बहुयत्नतः ।\n\nरुद्रसंख्यं जपेन्मन्त्रमाच्छाद्य मीनमुद्रया ॥ ३.३८ ॥\n\nसूर्यायाभिमुखं तोयं निःक्षिप्य रविसंख्यया ।\n\nमूलमन्त्रं समुच्चार्य क्षालयेच्चरणद्वयम् ॥ ३.३९ ॥\n\nचरणान्निःसृते तोये त्रिर्निमज्य जपेन्मनुम् ।\n\nमूलमन्त्रं त्रिर्जप्त्वा तु मुद्रया कुम्भसंज्ञया ॥ ३.४० ॥\n\nजलादुत्थाय देवेशि तिलकं कुलवर्त्मतः ।\n\nआत्मविद्याशिवैस्तत्त्वैराचामेत्पयसा ततः ॥ ३.४१ ॥\n\nवह्निजायान्विता मन्त्रा विज्ञेयाः प्रणवादिकाः ।\n\nगङ्गे चेत्यादिना देवि तीर्थमावाहनं चरेत् ॥ ३.४२ ॥\n\nमूलेन दर्भया भूमौ त्रिवारं निक्षिपेत्सुधीः ।\n\nतज्जलेन सप्तवारमात्माभिषेकमाचरेत् ॥ ३.४३ ॥\n\nअङ्गन्यासं ततः कृत्वा वामहस्ते सुरेश्वरि ।\n\nगगनं वायुबीजं च वरुणं भूमिबीजकम् ॥ ३.४४ ॥\n\nवह्निबीजं बिन्दुयुक्तं त्रिवारं जपमाचरेत् ।\n\nअनेन मनुना देवि तज्जलं चाभिमन्त्रितम् ॥ ३.४५ ॥\n\nमूलमन्त्रं समुच्चार्य सप्तधा तत्त्वमुद्रया ।\n\nअभिषेचनमात्रेण मुच्यते सर्वपातकैः ॥ ३.४६ ॥\n\nशेषं जलं महेशानि दक्षहस्ते समानयेत् ।\n\nइडया पूरयेत्तोयं क्षालयेद्देहमध्यगम् ॥ ३.४७ ॥\n\nततः पिङ्गलया देवि तत्तोयं तु विरेचयेत् ।\n\nकृष्णवर्णं तदुदकं पापरूपं विचिन्तयेत् ॥ ३.४८ ॥\n\nपुरतो वज्रपाषाणे फट्कारेण विनिक्षिपेत् ।\n\nहस्तं प्रक्षाल्य चाचम्य प्राणायामपुरःसरम् ॥ ३.४९ ॥\n\nतर्पयेत्कुलदेवं च सूर्यायार्घ्यं निवेदयेत् ।\n\nदेवतार्घ्यं ततः पश्चाद्गायत्रीं परमाक्षरीम् ॥ ३.५० ॥\n\nप्रणवं च समुद्धृत्य कालिकायै ततो वदेत् ।\n\nविद्महे इति संलिख्य श्मशानं च समुद्धरेत् ॥ ३.५१ ॥\n\nवासिनीं ङेयुतां देवि धीमहीति ततो वदेत् ।\n\nतन्नो घोरे महेशानि प्रजपेत्तु प्रचोदयात् ॥ ३.५२ ॥\n\nगायत्रीं प्रपठेद्धीमान् त्रिवारं जलमुत्क्षिपेत् ।\n\nततो जपेन्महामन्त्रं गायत्रीं परमाक्षरीम् ॥ ३.५३ ॥\n\nअङ्गन्यासं ततः कृत्वा आचम्य परमेश्वरि ।\n\nइष्टदेवीं महेशानि ध्यात्वा तु परिमण्डले ॥ ३.५४ ॥\n\nओं तारायै विद्महे इति महोग्रायै ततो वदेत् ।\n\nधीमहीति ततः पश्चात्ततो देवि प्रचोदयात् ॥ ३.५५ ॥\n\nप्राणायामं ततः कृत्वा चाष्टोत्तरशतं जपेत् ।\n\nसूत्राकारेण देवेशि पूजाविधिरिहोच्यते ॥ ३.५६ ॥\n\nस्वस्तिवाचनसंकल्पं घटं संस्थाप्य यत्नतः ।\n\nमन्त्रेणाचमनं कार्यं सामान्यार्घ्यं ततो न्यसेत् ॥ ३.५७ ॥\n\nतज्जलैर्द्वारमभ्युक्ष्य द्वारपूजां समाचरेत् ।\n\nत्रिविधं विघ्नमुत्सार्य भूतापसरणं ततः ॥ ३.५८ ॥\n\nआसनं च समभ्यर्च्य गुरुदेवं नमेत्सुधीः ।\n\nकरशुद्धिं च तालं च त्रयं दिग्बन्धनं ततः ॥ ३.५९ ॥\n\nवह्निना वेष्टनं कार्यं भूतशुद्धिमथाचरेत् ।\n\nमातृकायाः षडङ्गं च कुर्यादान्तरमातृकाम् ॥ ३.६० ॥\n\nमातृकाध्यानमुच्चार्य बाह्ये तु मातृकां न्यसेत् ।\n\nपीठन्यासं ततः कृत्वा प्राणायामं समाचरेत् ॥ ३.६१ ॥\n\nऋष्यादिकं कराङ्गं च वर्णन्यासं समाचरेत् ।\n\nषोढान्यासं ततो देवि व्यापकं तदनन्तरम् ॥ ३.६२ ॥\n\nएवं समाहितमनास्तत्त्वन्यासं समाचरेत् ।\n\nबीजन्यासं ततो देवि व्यापकं विन्यसेत्सुधीः ॥ ३.६३ ॥\n\nमूलेन सप्तधा ध्यानं मानसैः पूजनं चरेत् ।\n\nविशेषार्घ्यं पीठपूजां पुनर्ध्यानं सनेत्रकम् ॥ ३.६४ ॥\n\nमुद्रादिदर्शनं कार्यमावाहनषडङ्गकम् ।\n\nधेन्वादिकं ततः प्राण- प्रतिष्ठां मूलपूजनम् ॥ ३.६५ ॥\n\nआज्ञाप्रार्थनमङ्गानि काल्यादीन् परिपूजयेत् ।\n\nब्राह्म्यादीनसिताङ्गादीन्महाकालं प्रपूजयेत् ॥ ३.६६ ॥\n\nखड्गादीन् गुरुपङ्क्तिं च पुनर्देवीं प्रपूजयेत् ।\n\nबलिदानं ततो होमं प्राणायामं ततो जपम् ॥ ३.६७ ॥\n\nजपं समर्पयेद्धीमान् प्राणायामं ततश्चरेत् ।\n\nएतस्मिन् समये देवि कारणादीन् समाहरेत् ॥ ३.६८ ॥\n\nअर्घ्यं दत्त्वा महेशानि चात्मानं च समर्पयेत् ।\n\nस्तुतिं च कवचं स्मृत्वा चाष्टाङ्गं प्रणमेत्सुधीः ॥ ३.६९ ॥\n\nशिवोऽहमिति संचिन्त्य संहारेण विसर्जयेत् ।\n\nऐशान्यां मण्डलं कृत्वा चाण्डाल्युच्छिष्टपूर्विकाम् ॥ ३.७० ॥\n\nअर्घ्यं संधार्य शिरसि चन्दनं तु ललाटके ।\n\nनैवेद्यं किंचित्स्वीकृत्य विहरेच्च निजेच्छया ॥ ३.७१ ॥\n\nसंक्षेपपूजामथवा कुर्यान्मन्त्री समाहितः ।\n\nआदौ ऋष्यादिकं न्यासं करशुद्धिस्ततः परम् ॥ ३.७२ ॥\n\nअङ्गुलीव्यापकन्यासौ हृदादिन्यास एव च ।\n\nतालत्रयं च दिग्बन्धः प्राणायामस्ततः परम् ॥ ३.७३ ॥\n\nध्यानं मानसयागं च अर्घ्यस्थापनमेव च ।\n\nपीठपूजां पुनर्ध्यानं ततश्चावाहनं चरेत् ॥ ३.७४ ॥\n\nजीवन्यासं ततः कृत्वा पूजयेत्परदेवताम् ।\n\nअङ्गपूजां च काल्यादीन् ब्राह्म्यादींश्चाष्टभैरवान् ॥ ३.७५ ॥\n\nमहाकालं पूजयित्वा गुरुपङ्क्तिं यजेत्ततः ।\n\nखड्गादीन् पूजयित्वा तु पुनर्देवीं प्रपूजयेत् ॥ ३.७६ ॥\n\nप्राणायामं ततः कृत्वा पूजयेत्साधकाग्रणीः ।\n\nदेव्या हस्ते जपफलं समर्पणमथाचरेत् ॥ ३.७७ ॥\n\nप्राणायामं ततः कृत्वा चाष्टाङ्गं प्रणमेत्सुधीः ।\n\nस्तुतिं च कवचं स्मृत्वा विशेषार्घ्यं प्रदापयेत् ॥ ३.७८ ॥\n\nआत्मसमर्पणं कृत्वा संहारेण विसर्जयेत् ।\n\nऐशान्यां मण्डलं कृत्वा चाण्डाल्युच्छिष्टपूर्विकाम् ।\n\nनैवेद्यं किंचित्स्वीकृत्य विहरेच्च निजेच्छया ॥ ३.७९ ॥\n\nदेवी उवाच\n\nश्रुता पूजा कालिकायास्ताराया वद साम्प्रतम् ।\n\nयस्याः प्रसङ्गमात्रेण वाचश्चित्तायते नृणाम् ॥ ४.१ ॥\n\nईश्वर उवाच\n\nशृणु चार्वङ्गि सुभगे तारायाः पूजनं महत् ।\n\nमन्त्रेणाचमनं कृत्वा गुरुदेवं नमेत्ततः ॥ ४.२ ॥\n\nजलं संशोध्य हस्तौ च पादौ च क्षालयेत्ततः ।\n\nमन्त्रेणाचमनं कृत्वा ततः पीठं विचिन्तयेत् ॥ ४.३ ॥\n\nशिखां बद्ध्वा ततो देवि त्रिविधं विघ्ननाशनम् ।\n\nभूम्यासनं च संशोध्य वस्त्रे ग्रन्थिं विधाय च ॥ ४.४ ॥\n\nकायवाक्शोधनं कृत्वा ततः पुष्पविशोधनम् ।\n\nयन्त्रं कृत्वा साधकेन्द्रः सामान्यार्घ्यं च विन्यसेत् ॥ ४.५ ॥\n\nद्वारपालांश्च संपूज्य पीठपूजां समारभेत् ।\n\nपीठशक्तीश्च लक्ष्म्याद्यास्ततः पीठमनुं जपेत् ॥ ४.६ ॥\n\nभूतशुद्धिं प्रवक्ष्यामि विशेषमिह यद्भवेत् ।\n\nकूर्चयुक्तेन हंसेन पूरकेण सुरेश्वरि ॥ ४.७ ॥\n\nकुण्डल्या सह चात्मानं चतुर्विंशतिबीजकम् ।\n\nतत्र लीनानि देवेशि परमात्मनि साधकः ॥ ४.८ ॥\n\nमायया संदहेत्पापं पुरुषं कज्जलप्रभम् ।\n\nकुम्भकेन वरारोहे भस्म कुर्याद्विचक्षणः ॥ ४.९ ॥\n\nवधूबीजेन देवेशि भस्मना सह रेचयेत् ।\n\nपूरकेण तु कूर्चेन ललाटेऽमृतसंचयम् ॥ ४.१० ॥\n\nचिन्तयेत्परमेशानि कुम्भकेनामृताम्बुधिम् ।\n\nआं ह्रीं क्रों वह्निबीजान्तं हृदि चैकादशं जपेत् ॥ ४.११ ॥\n\nततस्तु चिन्तयेद्धीमानोंकाराद्रक्तपङ्कजम् ।\n\nतस्योपरि पुनर्ध्यायेथुंकारं नीलसंनिभम् ॥ ४.१२ ॥\n\nतस्योपरि पुनर्ध्यायेद्बीजभूषितकर्तृकाम् ।\n\nतस्योपरि परं बिन्दुं शिवरूपं च अव्ययम् ॥ ४.१३ ॥\n\nवालुकायाः सहस्रैक- भागं बिन्दुं सुदुर्लभम् ।\n\nबिन्दुमध्ये मणिद्वीपं शतयोजनविस्तृतम् ॥ ४.१४ ॥\n\nबिन्दुमध्ये परं ज्योतिर्बुद्बुदाकारमण्डलम् ।\n\nयथैव बुद्बुदे देवि प्रतिबिम्बं प्रपश्यति ॥ ४.१५ ॥\n\nतथा निरीक्षणं कार्यं प्रकुर्याज्ज्ञानचक्षुषा ।\n\nमणिद्वीपं तु तन्मध्ये सुवर्णवालुकामयम् ॥ ४.१६ ॥\n\nपरितो भावयेन्मन्त्री परिखातो मनोहरम् ।\n\nमध्ये कल्पद्रुमं ध्यायेदात्मानं तारिणीमयम् ॥ ४.१७ ॥\n\nउद्यदादित्यसंकाशं ज्योतिर्मण्डलमुत्तमम् ।\n\nचतुर्द्वारसमायुक्तं हेमप्राकारभूषितम् ॥ ४.१८ ॥\n\nबहुचामरघण्टादि- देवकन्यासुशोभितम् ।\n\nमन्दवायुसमायुक्तं गन्धधूपैरलंकृतम् ॥ ४.१९ ॥\n\nतन्मध्ये वेदिकां ध्यायेन्नानारत्नोपशोभिताम् ।\n\nसुवर्णसूत्ररचितं चिन्तयेच्छत्त्रमुत्तमम् ॥ ४.२० ॥\n\nतदधश्चिन्तयेन्मन्त्री रत्नसिंहासनं प्रिये ।\n\nतत्र देवीं चिन्तयेच्च यथोक्तध्यानयोगतः ॥ ४.२१ ॥\n\nयोगसारे यथोक्तैस्तु उपचारैः प्रपूजयेत् ।\n\nप्राणायामं ततः कृत्वा ऋष्यादिन्यासमाचरेत् ॥ ४.२२ ॥\n\nवर्णन्यासं ततः कृत्वा कराङ्गन्यासमाचरेत् ।\n\nतालत्रयं छोटिकाभिर्दशदिग्बन्धनं चरेत् ॥ ४.२३ ॥\n\nषोढान्यासं ततः कृत्वा व्यापकं तदनन्तरम् ।\n\nविशेषार्घ्यं च संस्थाप्य पञ्चतत्त्वं विशोधयेत् ॥ ४.२४ ॥\n\nसुधादेवीं समानीय पञ्चीकरणमाचरेत् ।\n\nकुम्भे पुष्पं समादाय त्रिकोणे त्रिः प्रपूजयेत् ॥ ४.२५ ॥\n\nवामदेहं त्रिधा चोक्त्वा खेचरीं दशधा जपेत् ।\n\nतथा चानन्दगायत्रीमृचं च त्रिर्जपेत्सुधीः ॥ ४.२६ ॥\n\nब्रह्मशापं शुक्रशापं कृष्णशापं सुरेश्वरि ।\n\nदिग्जपान्नाशयेद्धीमान् ततो मन्त्रत्रयं जपेत् ॥ ४.२७ ॥\n\nछुरिकां चामृतं चैव प्रीतिसंरक्षणीं तथा ।\n\nपावमानं च त्रिर्जप्त्वा शोषणादीन् समाचरेत् ॥ ४.२८ ॥\n\nवारुणं त्रिर्जपेद्देवि चामृतं सप्तधा जपेत् ।\n\nविद्यातत्त्वे धेनुमुद्रां प्रदर्श्य मूलमष्टधा ॥ ४.२९ ॥\n\nकुण्डलिनीं समुत्थाप्य शिवोऽहं भावयेत्ततः ।\n\nमांसं मीनं शोधयित्वा मुद्राशोधनमाचरेत् ॥ ४.३० ॥\n\nशक्तिं च कुलपुष्पं च शोधयेत्साधकोत्तमः ।\n\nदेवान् पितॄनृषींश्चैव तर्पयेदिष्टदेवताम् ॥ ४.३१ ॥\n\nशोधितं द्रव्यमादाय विशेषार्घ्ये विनिक्षिपेत् ।\n\nततो ब्रह्ममयं ध्यात्वा पूजाध्यानं समाचरेत् ॥ ४.३२ ॥\n\nनासारन्ध्रात्समानीय पीठे पुष्पं निधाय च ।\n\nततश्चावाहनं कृत्वा पञ्चमुद्राः प्रदर्शयेत् ॥ ४.३३ ॥\n\nषडङ्गेन च सम्पूज्य पुनर्मुद्रां प्रदर्शयेत् ।\n\nजीवन्यासं ततः कृत्वा उपचारैः प्रपूजयेत् ॥ ४.३४ ॥\n\nषडङ्गानि च सम्पूज्य अक्षोभ्यं पूजयेदधः ।\n\nगुरुपङ्क्तिं पूजयित्वा दशमूलेषु पूजयेत् ॥ ४.३५ ॥\n\nमहापूर्वांश्च काल्यादीन् यजेद्वैरोचनादिकान् ।\n\nपुनर्देवीं प्रपूज्याथ बलिं दद्याद्विचक्षणः ॥ ४.३६ ॥\n\nप्राणायामं ततः कृत्वा मन्त्रध्यानं समाचरेत् ।\n\nजपं कृत्वा महेशानि देव्या हस्ते समर्पयेत् ॥ ४.३७ ॥\n\nप्राणायामं पुनः कृत्वा तत्त्वस्वीकारमाचरेत् ।\n\nतस्मै दत्त्वा स्वयं नीत्वा प्रजपेत्साधकाग्रणीः ॥ ४.३८ ॥\n\nपीत्वा पीत्वा जपित्वा च मुक्तः कोटिजनैः सह ।\n\nप्रतिपात्रे जपेन्मन्त्रमष्टोत्तरशतं सुधीः ॥ ४.३९ ॥\n\nस्तुतिं च कवचं स्मृत्वा चाष्टाङ्गं प्रणमेत्सुधीः ।\n\nविशेषार्घ्यं प्रदातव्यमात्मानं च समर्पयेत् ॥ ४.४० ॥\n\nरुद्ररूपी स्वयं भूत्वा संहारेण विसर्जयेत् ।\n\nयोनिमुद्रां ततो बद्ध्वा क्षमस्वेति विसर्जयेत् ॥ ४.४१ ॥\n\nअङ्गन्यासं महेशानि प्राणायामं ततः परम् ।\n\nऐशान्यां मण्डलं कृत्वा निर्माल्येन प्रपूजयेत् ॥ ४.४२ ॥\n\nनिर्माल्यवासिनीं ङेऽन्तां चण्डेश्वर्यै नमो नमः ।\n\nनिर्माल्यं धारयेत्शीर्षे चन्दनं च ललाटके ॥ ४.४३ ॥\n\nगुरुस्थाने लिखेद्यन्त्रं विचरेद्भैरवो यथा ।\n\nसंक्षेपपूजनं देवि मानसं तत्त्ववर्जितम् ॥ ४.४४ ॥\n\nअत्रोक्तमाचरेदत्र नान्यत्संचारयेत्सुधीः ।\n\nअन्यत्संचारणाद्देवि क्रुद्धा भवति तारिणी ॥ ४.४५ ॥\n\nतत्त्वज्ञानं च मानं च शक्तिमात्रे हि पार्वति ।\n\nइत्येतत्कथितं देवि किमन्यत्श्रोतुमिच्छसि ॥ ४.४६ ॥\n\nश्रीदेवी उवाच\n\nत्वत्प्रसादान्महादेव पवित्राहं न चान्यथा ।\n\nशम्भुनाथार्चनं देव श्रोतुमिच्छामि साम्प्रतम् ॥ ५.१ ॥\n\nशिव उवाच\n\nशृणु पार्वति वक्ष्यामि यन्मां त्वं परिपृच्छसि ।\n\nनकुलीशं समुद्धृत्य मनुस्वरविभूषितम् ॥ ५.२ ॥\n\nबिन्दुनादकलायुक्तं प्रासादाख्यं महामनुम् ।\n\nअस्य मन्त्रस्य माहात्म्यमूर्ध्वाम्नाये मयोदितम् ॥ ५.३ ॥\n\nनमस्कारं समुद्धृत्य वान्तं नेत्रविभूषितम् ।\n\nवारुणं मुखवृत्तं च वायुं ललाटसंयुतम् ॥ ५.४ ॥\n\nअयं पञ्चाक्षरो मन्त्रः पञ्चाम्नायफलप्रदः ।\n\nप्रणवादि यदा देवि तदा मन्त्रं षडक्षरम् ॥ ५.५ ॥\n\nप्रासादाख्यं समुद्धृत्य अर्धनारीश्वराय च ।\n\nपुनः प्रासादमुद्धृत्य मन्त्रं परमगोपनम् ॥ ५.६ ॥\n\nएवं बहुविधाकारं विग्रहं मे नगात्मजे ।\n\nकण्ठे तु गरलं देवि न कलौ भावयेत्क्वचित् ॥ ५.७ ॥\n\nयदीच्छेदात्मनो मृत्युं यदि उन्मत्तमिच्छति ।\n\nतदैव सहसा देवि नीलकण्ठमुपासते ॥ ५.८ ॥\n\nदुरदृष्टवशाद्देवि नीलकण्ठस्तवादिकम् ।\n\nकरोति कारयेद्वापि मम हत्यां करोति सः ॥ ५.९ ॥\n\nअत एव महेशानि स पापिष्ठो न चान्यथा ।\n\nनिषिद्धाचरणं पापं करोति यदि पामरः ॥ ५.१० ॥\n\nपुत्रदाराधनं तस्य नाशमेति न संशयः ।\n\nकण्ठे तु गरलं देवि यदि पूजापरो भवेत् ॥ ५.११ ॥\n\nइहलोके दरिद्रः स्यान्मृते शूकरतां व्रजेत् ।\n\nनीलकण्ठस्य यन्मन्त्रं यदि कुर्यात्पुरस्क्रियाम् ॥ ५.१२ ॥\n\nपक्षान्तरे महेशानि तस्य मृत्युर्न चान्यथा ।\n\nशृणु देवि प्रवक्ष्यामि पार्थिवं शिवपूजनम् ॥ ५.१३ ॥\n\nतत्रादौ परमेशानि गुरुदेवं नमेत्सुधीः ।\n\nओं हराय नमस्कारं मृत्तिकामाहरेत्सुधीः ॥ ५.१४ ॥\n\nमहेश्वराय नमस्कारं लिङ्गं निर्माय यत्नतः ।\n\nशूलपाणे इहोच्चार्य सुसंप्रतिष्ठितो भव ॥ ५.१५ ॥\n\nअनेन मनुना देवि जीवन्यासो विधीयते ।\n\nशकारं बिन्दुसंयुक्तं दीर्घमुक्तं षडङ्गकम् ॥ ५.१६ ॥\n\nतस्य ध्यानं प्रवक्ष्यामि शृणुष्व सुसमाहिता ।\n\nओं ध्यायेन्नित्यं महेशं रजतगिरिनिभं चारुचन्द्रावतंसं रत्नाकल्पोज्ज्वलाङ्गं परशुमृगवराभीतिहस्तं प्रसन्नम् ।\n\nपद्मासीनं समन्तात्स्तुतममरगणैर्व्याघ्रकृत्तिं वसानं विश्वाद्यं विश्वबीजं निखिलभयहरं पञ्चवक्त्रं त्रिनेत्रम् ॥ ५.१७ ॥\n\nपुष्पं शिरसि संधार्य मानसैः पूजनं चरेत् ।\n\nपुनर्ध्यात्वा महेशानि शिवे पुष्पं निधाय च ॥ ५.१८ ॥\n\nपिनाकधृगिति चोच्चार्य इहागच्छ द्वयं वदेत् ।\n\nइह तिष्ठ ततो द्वंद्वं संनिधेहि द्वयमिह ॥ ५.१९ ॥\n\nइह सन्नि ततो रुद्ध- स्वशब्दं च ततो वदेत् ।\n\nयावत्पूजां समुच्चार्य ततश्चैवं करोम्यहम् ॥ ५.२० ॥\n\nस्नानीयं च पशुपतिं ङेयुक्तं च नमश्चरेत् ।\n\nवेदाद्यं योजयेद्देवि ब्राह्मणः साधकोत्तमः ॥ ५.२१ ॥\n\nएतत्पाद्यं महेशानि षडक्षरमनुं ततः ।\n\nनमस्कारं समुच्चार्य सर्वं दद्याद्विचक्षणः ॥ ५.२२ ॥\n\nपूजयित्वा महेशानि चाष्टमूर्तिं प्रपूजयेत् ।\n\nशर्वो भवस्तथा रुद्र उग्रो भीमः पशोः पतिः ॥ ५.२३ ॥\n\nमहादेवं च ईशानं ङेयुतं कुरु यत्नतः ।\n\nक्षितिं जलं तथा चाग्निं वायुं चाकाशमेव च ॥ ५.२४ ॥\n\nयजमानं तथा सोमं सूर्यं च मूर्तिना सह ।\n\nसर्वत्र ङेयुतं कृत्वा पूजयेत्साधकोत्तमः ॥ ५.२५ ॥\n\nप्रणवादिनमोऽन्तेन वामावर्तेन पूजयेत् ।\n\nमूर्तयोऽष्टौ शिवस्यैताः पूर्वादिक्रमयोगतः ॥ ५.२६ ॥\n\nआग्नेय्यान्ताः प्रपूज्याथ विद्यां लिङ्गिशिवं यजेत् ।\n\nअष्टोत्तरसहस्रं वा शतं वा प्रजपेत्ततः ॥ ५.२७ ॥\n\nगुह्यातिगुह्यगोप्ता त्वं गृहाणास्मत्कृतं जपम् ।\n\nसिद्धिर्भवतु मे देव त्वत्प्रसादान्महेश्वर ॥ ५.२८ ॥\n\nततस्तोयं समादाय जपं चैव समर्पयेत् ।\n\nमुखवाद्यं ततः कृत्वा चाष्टाङ्गं प्रणमेत्सुधीः ॥ ५.२९ ॥\n\nसंहारेण महादेव क्षमस्वेति विसर्जयेत् ।\n\nएवं पूजा प्रकर्तव्या शक्तिमन्त्रान् यजेद्यदि ॥ ५.३० ॥\n\nप्रासादादीन्महामन्त्रान् यदि दीक्षापरो भवेत् ।\n\nशक्तिदीक्षा न कर्तव्या कदाचिदपि मोहतः ॥ ५.३१ ॥\n\nस शैव इति विख्यातः सर्वतन्त्रेश्वरो भवेत् ।\n\nअथातः सम्प्रवक्ष्यामि सूत्रं परमगोपनम् ॥ ५.३२ ॥\n\nहरो महेश्वरश्चैव शूलपाणिः पिनाकधृक् ।\n\nपशुपतिः शिवश्चैव महादेव इति क्रमात् ॥ ५.३३ ॥\n\nअष्टमूर्तिस्ततो देवि पूजयेत्साधकोत्तमः ।\n\nततो जपेन्महेशानि मुखवाद्यं ततः परम् ॥ ५.३४ ॥\n\nएतदन्यन्न कर्तव्यं शक्तिदीक्षापरो यदि ।\n\nनिषिद्धाचरणाद्देवि पापभाग्जायते नरः ॥ ५.३५ ॥\n\nन्यूनाधिकं महादेवि यदि पूजादिकं चरेत् ।\n\nस गुरुं चापि शिष्यं च शिवहत्यां प्रयच्छति ॥ ५.३६ ॥\n\nन्यूनाधिकं महेशानि यदि चैकाक्षरं भवेत् ।\n\nवर्णसंख्या महेशानि ब्रह्महत्या भविष्यति ॥ ५.३७ ॥\n\nअत एव स पापिष्ठः सत्यं सत्यं सुरेश्वरि ।\n\nएवं पूजां विधायादौ ततश्चान्यं प्रपूजयेत् ॥ ५.३८ ॥\n\nआदौ शिवं पूजयित्वा शक्तिपूजा ततः परम् ।\n\nयत्किंचिदुपचारं हि तस्य किंचिन्निवेदयेत् ॥ ५.३९ ॥\n\nअन्यथा मूत्रवत्सर्वं गङ्गातोयं भवेद्यदि ।\n\nअत एव महेशानि आदौ लिङ्गं प्रपूजयेत् ॥ ५.४० ॥\n\nशिवस्नानोदकं देवि मूर्ध्नि संधारयेद्यदि ।\n\nसत्यं सत्यं महेशानि शिवतुल्यो न संशयः ॥ ५.४१ ॥\n\nशिवरूपी स्वयं भूत्वा देवीपूजां समाचरेत् ।\n\nशैववैष्णवदौर्गार्क- गाणपत्यैन्द्रदीक्षितः ॥ ५.४२ ॥\n\nआदौ लिङ्गं पूजयित्वा यदि चान्यत्प्रपूजयेत् ।\n\nतत्फलं कोटिगुणितं सत्यं सत्यं न संशयः ॥ ५.४३ ॥\n\nअन्यदेवं पूजयित्वा शिवं पश्चाद्यजेद्यदि ।\n\nतस्य पूजाफलं चैव भुज्यते यक्षराक्षसैः ॥ ५.४४ ॥\n\nइति ते कथितं कान्ते तन्त्राणां सारमुत्तमम् ।\n\nबहु किं कथ्यते देवि भूयः किं श्रोतुमिच्छसि ॥ ५.४५ ॥\n\nश्रीदेवी उवाच\n\nश्रुतं महाकालिकाया मन्त्रं परमगोपनम् ।\n\nसंक्षेपं कथितं नाथ वासनां वद मां प्रति ॥ ६.१ ॥\n\nश्रीशिव उवाच\n\nशृणु देवि महामन्त्र- वासनां सर्वसिद्धिदाम् ।\n\nयस्याः श्रवणमात्रेण मन्त्राः सिद्धा भवन्ति हि ॥ ६.२ ॥\n\nककारस्योर्ध्वकोणेषु प्राणो वायुः प्रतिष्ठितः ।\n\nअपानो वायुकोणे च समानो मध्यदेशतः ॥ ६.३ ॥\n\nउदानोऽङ्कुशकोणे च मात्रायां व्यान एव च ।\n\nबीजं तु कालिकारूपं प्रकारं शृणु पार्वति ॥ ६.४ ॥\n\nकलाभागे जटाजूटं केशं च परमेश्वरि ।\n\nबिन्दुमस्तकभालं तु नासा नेत्रं च पार्वति ॥ ६.५ ॥\n\nश्रोत्रयुग्मं तथा वक्त्रं स्कन्दनादव्यवस्थितम् ।\n\nचतुर्बाहुं तथा देहं स्तनद्वंद्वं कटिद्वयम् ॥ ६.६ ॥\n\nहृदयं जठरं पादं तथा सर्वाङ्गुलिः शिवे ।\n\nब्रह्मरूपं ककारं च सर्वाङ्गं तनुसंशयः ॥ ६.७ ॥\n\nशकारं कामरूपं च योनिरूपं न चान्यथा ।\n\nचन्द्रसूर्याग्निरूपं च रेफं परमदुर्लभम् ॥ ६.८ ॥\n\nसर्वाङ्गद्योतनं तेजो जगदानन्दरूपकम् ।\n\nबिन्दुनिर्वाणदं नादं महामोक्षप्रदं सदा ॥ ६.९ ॥\n\nसर्वविघ्नहरं देवि ककारं तोयरूपकम् ।\n\nसर्वपापहरं रेफं तस्माद्वह्निर्न चान्यथा ॥ ६.१० ॥\n\nईकारं परमेशानि शक्तिं चाव्ययरूपिणीम् ।\n\nमहामोक्षप्रदा देवी तस्मान्माया प्रकीर्तिता ॥ ६.११ ॥\n\nककारं ब्रह्मरूपं च मकारं विष्णुरूपकम् ।\n\nरेफः संहाररूपत्वाच्छिवरूपो न चान्यथा ॥ ६.१२ ॥\n\nब्रह्मविष्णुशिवः साक्षात्ककारं परमेश्वरि ।\n\nअनुच्चार्यं तदेव स्याद्विना मायायुतं शिवे ॥ ६.१३ ॥\n\nमायायुक्तं यदा देवि तदा मुक्तिप्रदं महत् ।\n\nअत एव महेशानि मायाशक्तिर्निगद्यते ॥ ६.१४ ॥\n\nककारं धर्मदं देवि ईकारश्चार्थदायकम् ।\n\nरकारं कामदं कान्ते मकारं मोक्षदायकम् ॥ ६.१५ ॥\n\nएकत्रोच्चारणाद्देवि निर्वाणमोक्षदायिनी ।\n\nमाहात्म्यं देवदेवेशि किं वक्तुं शक्यते मया ॥ ६.१६ ॥\n\nजिह्वाकोटिसहस्रेण वक्त्रकोटिशतेन च ।\n\nजन्मान्तरसहस्रेण वर्णितुं नैव शक्यते ॥ ६.१७ ॥\n\nविधिवल्लक्षजापेन पुरश्चरणमुच्यते ।\n\nएतद्रूपं महामायां कूर्चबीजं तु सुन्दरि ॥ ६.१८ ॥\n\nवाग्भवं प्रणवं देवि एतद्रूपं न संशयः ।\n\nअग्निजाया महाविद्या एतद्रूपं न संशयः ॥ ६.१९ ॥\n\nद्रुतसिद्धिप्रदा विद्या वह्निजाया परा मनुः ।\n\nसम्बोधनपदेनैव सदा संनिधिकारिणी ॥ ६.२० ॥\n\nअथ वक्ष्ये महाविद्या- पुरश्चरणमुत्तमम् ।\n\nकथितं मन्त्रराजस्य त्रिपुरश्चरणं शृणु ॥ ६.२१ ॥\n\nदिवा लक्षं जपेन्मन्त्रं हविष्याशी जितेन्द्रियः ।\n\nदिव्यवीरमते देवि रात्रौ लक्षं जपेत्सुधीः ॥ ६.२२ ॥\n\nअथ षडक्षरस्यास्य शृणु देवि पुरस्क्रियाम् ।\n\nदिव्यवीरमतेनैव विंशत्येकेन पार्वति ॥ ६.२३ ॥\n\nतथा च त्र्यक्षरं मन्त्रं प्रजपेत्साधकाग्रणीः ।\n\nध्यानपूजादिकं सर्वं समानं वीरवन्दिते ॥ ६.२४ ॥\n\nएतस्याः सदृशी विद्या फलदा नास्ति योगिनि ।\n\nसर्वमन्त्रस्य चैतन्यं शृणु पार्वति सादरम् ॥ ६.२५ ॥\n\nसहस्रारे महापद्मे बिन्दुरूपं परं शिवम् ।\n\nकुण्डलिनीं समुत्थाप्य हंसेन मनुना सुधीः ॥ ६.२६ ॥\n\nनासाग्रे या स्थिरा दृष्टिर्जायते परमेश्वरि ।\n\nतदैव मन्त्रचैतन्यं कुण्डलीचक्रगं भवेत् ॥ ६.२७ ॥\n\nसहस्रारे महापद्मे कुण्डल्या सहितं गुरुम् ।\n\nभावयेत्सर्वमन्त्राणां चैतन्यं जायते प्रिये ॥ ६.२८ ॥\n\nतदैव प्रजपेन्मन्त्रं सिद्धिदं नात्र संशयः ।\n\nश्रीदेवी उवाच\n\nइदानीं तारिणीमन्त्र- वासनां वद शंकर ।\n\nकालिका मोक्षदा नित्या तारिणी भववारिधौ ॥ ६.२९ ॥\n\nश्रीशंकर उवाच\n\nकलाकेशं महेशानि बिन्दुमस्तकमीरितम् ।\n\nनादं च वक्त्रं भालं च नासां नेत्रं च पार्वति ॥ ६.३० ॥\n\nभुजचतुष्टयं देहं स्तनद्वंद्वं च वक्षसम् ।\n\nमकारेण तु देवेशि पृष्ठं चैव कटिद्वयम् ॥ ६.३१ ॥\n\nतकारेण योनिदेशं गुदं पादद्वयं तथा ।\n\nसर्वाङ्गुलीर्नखं चैव भावयेत्साधकोत्तमः ॥ ६.३२ ॥\n\nचन्द्रसूर्यात्मकं रेफं वह्निबीजं न चान्यथा ।\n\nसर्वा नाड्यस्तथा ज्योती रोमं च भूषणादिकम् ॥ ६.३३ ॥\n\nशकारं च महामाया शक्तिरूपप्रकाशिनी ।\n\nमूर्धादिपादपर्यन्तं शक्तिबीजं सुदुर्लभम् ॥ ६.३४ ॥\n\nअस्य मन्त्रस्य माहात्म्यं किं मया कथ्यतेऽधुना ।\n\nअश्वमेधसहस्राणि वाजपेयशतानि च ॥ ६.३५ ॥\n\nकाश्यादितीर्थं देवेशि सार्धकोटिभुवात्मकम् ।\n\nपूर्णां शस्येन देवेशि सप्तद्वीपां वसुंधराम् ॥ ६.३६ ॥\n\nमेरुतुल्यसुवर्णं तु ब्राह्मणे वेदपारगे ।\n\nसदक्षिणं व्रतं सर्वं चतुर्वेदसुविस्तरम् ॥ ६.३७ ॥\n\nगां चैव भूमिसंस्थं च हस्त्यश्वं च तथैव च ।\n\nबलिदानं महेशानि पितृयज्ञं तथैव च ॥ ६.३८ ॥\n\nविहितं च महापुण्यं यदुक्तं शास्त्रवेदिभिः ।\n\nसकृज्जपान्महेशानि कलां नार्हन्ति षोडशीम् ॥ ६.३९ ॥\n\nएकोच्चारेण देवेशि किं पुनर्ब्रह्म केवलम् ।\n\nसृष्टिस्थितिलयादीनां कर्तारो नात्र संशयः ॥ ६.४० ॥\n\nसगुणं निर्गुणं साक्षात्निराकारं च मूर्तिमत् ।\n\nवैखरीयं महाविद्या वर्णाश्रिता सुनिश्चला ॥ ६.४१ ॥\n\nयतो निरक्षरं वस्तु अतस्तारा प्रकीर्तिता ।\n\nब्रह्मविद्यास्वरूपेयं भोगमोक्षफलप्रदा ॥ ६.४२ ॥\n\nजन्मकोटिसहस्रेण वर्णितुं नैव शक्यते ।\n\nपञ्चवक्त्रेण देवेशि किं मया कथ्यतेऽधुना ॥ ६.४३ ॥\n\nएकाक्षरी महाविद्या त्रिषु लोकेषु पूजिता ।\n\nएकाक्षरीविहीनो यो मन्त्रं गृह्णाति पार्वति ॥ ६.४४ ॥\n\nकल्पकोटिसहस्रेण तस्य सिद्धिर्न जायते ।\n\nसकारो विष्णुरूपश्च तकारश्च प्रजापतिः ॥ ६.४५ ॥\n\nरेफः संहाररूपत्वाच्छिवः साक्षान्न संशयः ।\n\nया चाद्या परमा विद्या सा माया परमा कला ॥ ६.४६ ॥\n\nनिराकारं परं ज्योतिर्बिन्दुं चाव्ययसंज्ञकम् ।\n\nबिन्दुशब्देन शून्यं स्यात्तथा च गुणसूचकम् ॥ ६.४७ ॥\n\nबिन्दुचक्रामृता देवि प्लवन्ती चार्धमात्रया ।\n\nअर्धमात्राकृतिर्नादो व्यापको विश्वपालकः ॥ ६.४८ ॥\n\nयथेयं वैखरी विद्या कूर्चविद्या तथैव च ।\n\nमाहात्म्यं चैव पूजायां भेदो नास्ति सुरेश्वरि ॥ ६.४९ ॥\n\nसतारं च तथा बिन्दुं माया पञ्चाक्षरी परा ।\n\nविभक्ते चाक्षरे चैव क्रियते मूर्तिकल्पना ॥ ६.५० ॥\n\nसार्धपञ्चाक्षरी विद्या तारिणी मूर्तिमत्स्वयम् ।\n\nतद्रूपं पक्षिरूपं हि वाग्भवश्च हरिप्रियाम् ॥ ६.५१ ॥\n\nप्रणवं कामबीजं तु गगनश्च शिवं शिवे ।\n\nअस्त्रबीजं तदेव स्याद्वह्निजायां सुरेश्वरि ॥ ६.५२ ॥\n\nसम्बोधनपदेनैव सदा संनिधिकारिणी ।\n\nपञ्चाक्षरेण देवेशि तारिणी कामरूपिणी ॥ ६.५३ ॥\n\nतथा पञ्चाक्षरं पश्य ब्रह्मविष्णुशिवात्मकम् ।\n\nशक्तिरूपं निराकारं तथा पञ्चाक्षरेण तु ॥ ६.५४ ॥\n\nयथा पञ्चाक्षरी विद्या तथा विद्या षडक्षरी ।\n\nतथैव षोडशी विद्या तथा विद्या च व्यक्षरी ॥ ६.५५ ॥\n\nतथैवाष्टाक्षरी विद्या तथा नवाक्षरी परा ।\n\nमाहात्म्यं ध्यानपूजायां भेदो नास्ति सुरेश्वरि ॥ ६.५६ ॥\n\nअतिस्नेहेन देवेशि किं मया न प्रकाशितम् ।\n\nप्राणान्तेऽपि पशोरग्रे वैखरीं न प्रकाशयेत् ॥ ६.५७ ॥\n\nश्रीदेवी उवाच\n\nमहायोगमयी देवी खेचरी परमा कला ।\n\nयोगज्ञानं विना सिद्धिर्नास्ति सत्यं सुरेश्वर ॥ ७.१ ॥\n\nब्रूहि मे देवदेवेश क्षुद्रब्रह्माण्डमध्यतः ।\n\nकिमाधारे स्थिता नाथ सप्तद्वीपा वसुंधरा ॥ ७.२ ॥\n\nसमुद्रसप्तकं नाथ किमाकारं प्रतिष्ठति ।\n\nमूलाधारे महीचक्रे संस्थिता मानवादयः ॥ ७.३ ॥\n\nक्षुद्ररूपा जनाः सर्वे किमाकारेण संस्थिताः ।\n\nस्वकीयाङ्गुलिमानेन मारुतं कथय प्रभो ॥ ७.४ ॥\n\nश्रीशिव उवाच\n\nमूलाधारे स्थिता देवि सप्तद्वीपा वसुंधरा ।\n\nवलयाकाररूपेण समुद्राः सप्त संस्थिताः ॥ ७.५ ॥\n\nजम्बुद्वीपं मध्यदेशे तद्बाह्ये लवणाम्बुधिः ।\n\nशाकद्वीपं महेशानि तद्बाह्ये दधिसागरः ॥ ७.६ ॥\n\nतद्बाह्ये शाल्मलीद्वीपं सागरो दुग्धतद्बहिः ।\n\nतद्बाह्ये पाटलाद्वीपं तद्बाह्ये तु जलान्तकः ॥ ७.७ ॥\n\nपृथिव्यां वर्तते देवि यद्रूपा मानवादयः ।\n\nतेन रूपेण देवेशि मूलाधारे तु जन्तवः ॥ ७.८ ॥\n\nषण्णवत्यङ्गुलं देवि मारुतं परिकीर्तितम् ।\n\nमार्तण्डस्थितिमानं तु अधिकं परिकीर्तितम् ॥ ७.९ ॥\n\nश्रीदेवी उवाच\n\nकियद्भुवं तु ब्रह्माण्डं वद भूतलवासिनः ।\n\nअङ्गुल्येकेन किं मानं कथयस्व दयानिधे ॥ ७.१० ॥\n\nश्रीशिव उवाच\n\nअङ्गुल्येकेन देवेशि सहस्राब्दं प्रजायते ।\n\nषण्णवतिसहस्राब्दं भवेद्भूतलवासिनः ॥ ७.११ ॥\n\nपादाङ्गुष्ठादिगुल्फान्तं प्रिये रन्ध्रसहस्रकम् ।\n\nरन्ध्रं चन्द्रसहस्राब्दं गुल्फादिजानुसंधिषु ॥ ७.१२ ॥\n\nजान्वादिगुदपर्यन्तं मानं विंशसहस्रकम् ।\n\nमूलाधारादिलिङ्गान्तं चतुर्वर्षसहस्रकम् ॥ ७.१३ ॥\n\nलिङ्गादिनाभिपर्यन्तं भवेदृषिसहस्रकम् ।\n\nनाभ्यादिहृदयान्तं च ग्रहसंख्यसहस्रकम् ॥ ७.१४ ॥\n\nहृदादिकण्ठपर्यन्तमृषिसंख्यसहस्रकम् ।\n\nविशुद्धादिकमाज्ञान्तं मानं रुद्रसहस्रकम् ॥ ७.१५ ॥\n\nआज्ञाचक्राच्छिवान्तं वै दिक्सहस्रं सुरेश्वरि ।\n\nसूर्यसंख्यासहस्रं तु समीरश्चाधिकः स्मृतः ॥ ७.१६ ॥\n\nशरीरसहकारेण हासो वृद्धिश्च जायते ।\n\nषड्गुणो रतिकाले च त्रिगुणो भोजनाद्बहिः ॥ ७.१७ ॥\n\nधमने चाष्टधा प्रोक्तः समीरो वृद्धितां गतः ।\n\nसद्गुरोरुपदेशेन मन्त्रमार्गेण पार्वति ॥ ७.१८ ॥\n\nयदि चैकाङ्गुलं ह्रस्वं सहस्राब्दं स जीवति ।\n\nएवं क्रमेण देवेशि समता यदि वा भवेत् ॥ ७.१९ ॥\n\nजित्वा मृत्युं महेशानि शम्भुवद्विहरेत्क्षितौ ।\n\nअत एव महेशानि योनिमुद्रा मयोदिता ॥ ७.२० ॥\n\nप्राणायामेन देवेशि तथैव योनिमुद्रया ।\n\nतथैवाभ्यासयोगेन यदि वायुः समो भवेत् ॥ ७.२१ ॥\n\nजित्वा मृत्युं महेशानि खेचरो जायतेऽचिरात् ।\n\nप्रमाणं कथितं सर्वं मनुष्यस्य प्रियंवदे ॥ ७.२२ ॥\n\nश्वासोच्छ्वासविकासेन कुण्डली गगनं चरेत् ।\n\nश्रीदेवी उवाच\n\nइदानीं पृथिवीमानं वद मे परमेश्वर ॥ ७.२३ ॥\n\nसप्तस्वर्गस्थितो यो यो या या शक्तिः स्थिता सदा ।\n\nतत्सर्वं श्रोतुमिच्छामि यदि स्नेहोऽस्ति मां प्रति ॥ ७.२४ ॥\n\nश्रीशिव उवाच\n\nमूलाधारे महीचक्रे संस्थिता मानवादयः ।\n\nतेषां मानेन देवेशि चार्धं चैव द्विसप्ततिः ॥ ७.२५ ॥\n\nद्विगुणः परमेशानि तद्बाह्ये लवणाम्बुधिः ।\n\nएवं क्रमेण देवेशि द्विगुणं परिकीर्तितम् ॥ ७.२६ ॥\n\nडाकिनीसहितो ब्रह्मा मूलाधारे तु सुन्दरि ।\n\nराकिणीसहितो विष्णुः स्वाधिष्ठाने व्यवस्थितः ॥ ७.२७ ॥\n\nलाकिनीसहितो रुद्रो मणिपूरे सुरेश्वरि ।\n\nअनाहते महापद्मे काकिनीसहितो हरः ॥ ७.२८ ॥\n\nविशुद्धाख्ये वसेन्नित्या साकिनी च सदाशिवः ।\n\nहाकिनी परशिवो देवश्चाज्ञाचक्रे सुरेश्वरि ॥ ७.२९ ॥\n\nसहस्रारे महापद्मे विश्वरूपः परः शिवः ।\n\nमहाकुण्डलिनी तत्र स्थिता नित्या सुरेश्वरि ॥ ७.३० ॥\n\nश्रीदेवी उवाच\n\nकुत्र मूले महापीठे वर्तते परमेश्वर ।\n\nमूलाधारादधोभागे पातालं कीदृशं प्रभो ॥ ७.३१ ॥\n\nश्रीशिव उवाच\n\nमूलाधारे कामरूपं हृदि जालंधरं प्रिये ।\n\nपूर्णगिरिमधोभागे उड्डीयानं तदूर्ध्वके ॥ ७.३२ ॥\n\nवाराणसी भ्रुवोर्मध्ये ज्वलन्ती लोचनत्रये ।\n\nमायावती मुखवृत्ते कण्ठे चाष्टपुरी तथा ॥ ७.३३ ॥\n\nनाभिमूले महेशानि अयोध्यापुरी संस्थिता ।\n\nकाञ्चीपीठं कटीदेशे श्रीहृट्टं पृष्ठदेशके ॥ ७.३४ ॥\n\nमूलाधारात्शतं चैव अतलं परिकीर्तितम् ।\n\nसुतलं च वर्षशतं तलातलशतं प्रिये ॥ ७.३५ ॥\n\nऋषिबाणेन्दुवर्षान्तं संस्थितं च महातलम् ।\n\nशतद्वयान्तं पातालं द्विशतं वै रसातलम् ॥ ७.३६ ॥\n\nमूलाधाराच्च देवेशि द्वेऽङ्गुली चान्तिके स्थिते ।\n\nतयोर्मध्ये च पातालास्तिष्ठन्ति परमेश्वरि ॥ ७.३७ ॥\n\nइति ते कथितं कान्ते योगसारं समासतः ।\n\nन वक्तव्यं पशोरग्रे प्राणान्तेऽपि कदाचन ॥ ७.३८ ॥\n\nश्रीदेवी उवाच\n\nसार्धत्रिकोटिनाडीनामालयं च कलेवरम् ।\n\nक्रमेण श्रोतुमिच्छामि तद्वदस्व मयि प्रभो ॥ ८.१ ॥\n\nश्रीशिव उवाच\n\nलोम्नि कूपे सपादार्ध- कोटयश्चैव सुन्दरि ।\n\nहस्तास्ये च तदा पादेऽग्निलक्षनाडयः स्थिताः ॥ ८.२ ॥\n\nउदरे च तथा पायौ पञ्चलक्षाः प्रकीर्तिताः ।\n\nहृदादिसर्वगात्रेषु नवलक्षाः प्रकीर्तिताः ॥ ८.३ ॥\n\nअथ पार्श्वे तथा चर्मे तथैव सर्वसंधिषु ।\n\nरुद्रान्न्यूनं स्थितं लक्षं शरीरे नाडयः प्रिये ॥ ८.४ ॥\n\nइडा च पिङ्गला चैव सुषुम्ना चित्रिणी तथा ।\n\nब्रह्मनाडी च तन्मध्ये पञ्चनाड्यः प्रकीर्तिताः ॥ ८.५ ॥\n\nकुहूश्च शङ्खिनी चैव गान्धारी हस्तिजिह्विका ।\n\nनर्दिनी च तथा निद्रा रुद्रसंख्या व्यवस्थिता ॥ ८.६ ॥\n\nएता नाड्यः परेशानि सुषुम्नायाः प्रजायते ।\n\nश्रीदेवी उवाच\n\nवेदाक्षिवसुरन्ध्रास्तु बाणसंख्यजलान्तकाः ।\n\nकिमाधारे पद्ममध्ये संस्थिताः परमेश्वर ॥ ८.७ ॥\n\nश्रीशिव उवाच\n\nयोगपद्मस्य माहात्म्यं मया वक्तुं न शक्यते ।\n\nमूलाधारे पद्ममध्ये लंबीजं चातिशोभनम् ॥ ८.८ ॥\n\nलंबीजस्य बिन्दुमध्ये पृथ्वीचक्रं मनोहरम् ।\n\nवलयाकाररूपेण समुद्राः सप्तकाः स्थिताः ॥ ८.९ ॥\n\nश्रीदेवी उवाच\n\nबिन्दुमानं महादेव कथयस्व मयि प्रभो ।\n\nक्रमेण योगपद्मस्य प्रमाणं वद शंकर ॥ ८.१० ॥\n\nश्रीशिव उवाच\n\nपरमाणुत्रिभागैक- भागं बिन्दुं सुविस्तरम् ।\n\nतन्मध्ये सागराः सर्वे सप्तद्वीपा वसुंधरा ॥ ८.११ ॥\n\nअव्ययं परमं सूक्ष्मं बिन्दुरूपं परं शिवम् ।\n\nप्रमाणं चास्य देवस्य किं वक्तुं शक्यते मया ॥ ८.१२ ॥\n\nब्रह्मलोकं परेशानि नादोपरि विचिन्तयेत् ।\n\nडाकिनीसहितो ब्रह्मा तथैव निवसेत्सदा ॥ ८.१३ ॥\n\nलकारं पार्थिवं बीजं शक्तिरूपं सुरेश्वरि ।\n\nपृथ्वीचक्रस्य मध्ये तु स्वयम्भूलिङ्गमद्भुतम् ॥ ८.१४ ॥\n\nसार्धत्रिवलयाकार- कुण्डल्या वेष्टितं सदा ।\n\nलिङ्गच्छिद्रं स्ववक्त्रेण कुण्डल्याच्छाद्य संस्थिता ॥ ८.१५ ॥\n\nतेनैव वर्तते वायुरिडापिङ्गलयोः सदा ।\n\nसहस्रारदर्शनाय सदा जाग्रत्स्वरूपिणी ॥ ८.१६ ॥\n\nयदैव ब्रह्ममार्गेण सहस्रारे समुत्थिता ।\n\nतदैव परमेशानि श्वासोच्छ्वासविकाशनम् ॥ ८.१७ ॥\n\nकेसरस्य तु मध्ये च चतुःपत्त्रे सुरेश्वरि ।\n\nअनन्तरूपिणी दुर्गा शम्भुश्चानन्तरूपधृक् ॥ ८.१८ ॥\n\nनानासुखविलासेन सदा कामेन वर्तते ।\n\nश्रीदेवी उवाच\n\nलिङ्गच्छिद्रं समाकृष्य संस्थिता कुण्डली कथम् ॥ ८.१९ ॥\n\nकथयस्व सदानन्द सर्वज्ञस्त्वं सुरेश्वर ।\n\nश्रीशिव उवाच\n\nलिङ्गमध्ये महत्तेजो वह्निरूपं च सुन्दरि ॥ ८.२० ॥\n\nयत्किंचिद्वायुयोगेन ब्रह्माण्डो दह्यते यतः ।\n\nअतः सा कुण्डली देवी मुखेनाच्छाद्य संस्थिता ॥ ८.२१ ॥\n\nतेनैव पार्थिवे लिङ्गे बिन्दुशक्तिं नियोजयेत् ।\n\nबिन्दुशक्तिं समुत्थाप्य लिङ्गपूजा प्रकीर्तिता ॥ ८.२२ ॥\n\nश्रीदेवी उवाच\n\nत्रिपुराया महामन्त्रं नित्यातन्त्रे श्रुतं मया ।\n\nइदानीं श्रोतुमिच्छामि नवार्णस्य च वासनाम् ॥ ९.१ ॥\n\nश्रीशिव उवाच\n\nभूमिश्चन्द्रः शिवो माया शक्तिः कृशानुसादनौ ।\n\nअर्धचन्द्रश्च बिन्दुश्च नवार्णो मेरुरुच्यते ॥ ९.२ ॥\n\nभूमिबीजजपादेव भूपतिर्जायतेऽचिरात् ।\n\nचन्द्रबीजजपादेव महासौन्दर्यमाप्नुयात् ॥ ९.३ ॥\n\nशिवबीजजपादेव शिववद्विहरेत्क्षितौ ।\n\nएकत्रोच्चारणात्सत्यं चतुर्वर्गफलप्रदम् ॥ ९.४ ॥\n\nश्रीदेवी उवाच\n\nयत्त्वया कथितं नाथ योगज्ञानादिकं लयम् ।\n\nयावत्कामादि संदीप्यो भावयोगो न लभ्यते ॥ ९.५ ॥\n\nऊर्ध्वरेता महायोगी तदधः शक्तियोगतः ।\n\nब्रूहि मे जगतांनाथ कथं दीर्घायुषं भवेत् ॥ ९.६ ॥\n\nश्रीशिव उवाच\n\nशृणु देवि प्रवक्ष्यामि येन दीर्घायुषं भवेत् ।\n\nश्रुत्वा गोपय यत्नेन न प्रकाश्यं कदाचन ॥ ९.७ ॥\n\nपूजयेत्कालिकां देवीं तारिणीं वाथ सुन्दरीम् ।\n\nषोडशेनोपचारेण पञ्चतत्त्वेन पार्वति ॥ ९.८ ॥\n\nदिनत्रयं पूजयित्वा षट्चक्रं चिन्तयेदथ ।\n\nततस्तु परमेशानि मालामन्त्रं समभ्यसेत् ॥ ९.९ ॥\n\nषोडशी वा महापूर्वा पत्त्रे चाभ्यासमाचरेत् ।\n\nचतुष्पत्त्रे चाष्टवारं षट्पत्त्रे द्वादशं जपेत् ॥ ९.१० ॥\n\nदशपत्त्रे विंशतिं च द्वादशे वेदनेत्रकम् ।\n\nषोडशे दशसंख्यं तु चतुर्वारं श्रुवोऽष्टकम् ॥ ९.११ ॥\n\nकुम्भकेन जपेन्मन्त्रं मालाषट्के सुरेश्वरि ।\n\nएवं क्रमेण देवेशि स्थिरमायुर्यदा भवेत् ॥ ९.१२ ॥\n\nप्रजपेदक्षमालायां येन मृत्युंजयो भवेत् ।\n\nश्रीदेवी उवाच\n\nमूलचक्राच्छिरोऽन्ता च सुषुम्ना परिकीर्तिता ।\n\nतद्गर्भस्था च या शक्तिः सा देवी कुण्डरूपिका ॥ ९.१३ ॥\n\nसदा कुण्डलिनी देवी पञ्चाशद्वर्णभूषिता ।\n\nमालारूपा कथं देव इति मे संशयो हृदि ॥ ९.१४ ॥\n\nश्रीशिव उवाच\n\nसहस्रारे महापद्मे बीजकोशे शिवालये ।\n\nहंसेन वायुयोगेन पूरकेण समानयेत् ॥ ९.१५ ॥\n\nसहस्रारं तु सम्प्राप्य शिवं दृष्ट्वा तु कामिनी ।\n\nमालाकारेण तल्लिङ्गं संवेष्ट्य कुण्डली सदा ॥ ९.१६ ॥\n\nअकारादिलकारान्ता क्षकारं वक्त्रसंयुतम् ।\n\nचरमार्णं सरन्ध्रं च निजपुच्छेन कामिनी ॥ ९.१७ ॥\n\nभेदयित्वा स्वपुच्छेन नागपाशं तदूर्ध्वके ।\n\nएतत्कारणं संव्याप्य संस्थिता कुण्डली यदा ॥ ९.१८ ॥\n\nतदैव प्रजपेन्मन्त्रममरत्वं स विन्दति ।\n\nरेचनात्कामिनी देवी प्रविशन्ती स्वकेतनम् ॥ ९.१९ ॥\n\nन तत्र प्रजपेन्मन्त्रं जपान्मृत्युमवाप्नुयात् ।\n\nरेचके छिन्नमालायां सत्यं हि सुरवन्दिते ॥ ९.२० ॥\n\nछिन्ने सूत्रे भवेन्मृत्युः पुरैव कथितं मया ।\n\nइति ते कथितं कान्ते यतो मृत्युंजयो भवेत् ॥ ९.२१ ॥\n\nअथवा निजनासाग्रे दृष्टिमारोप्य यत्नतः ।\n\nवायुं संधार्य यत्नेन एकोच्चारेण चोच्चरेत् ॥ ९.२२ ॥\n\nमालामन्त्रं षोडशीं वा तथा चाष्टादशाक्षरीम् ।\n\nसहस्रं प्रजपेन्मन्त्रं प्रत्यहं यदि पार्वति ॥ ९.२३ ॥\n\nजित्वा मृत्युं जरां रोगं दीर्घकालं स जीवति ।\n\nएतदन्यं महायोगं भोगार्थी नहि लभ्यते ॥ ९.२४ ॥\n\nअथवा परमेशानि डामरोक्तविधानतः ।\n\nयजेत्कात्यायनीं देवीं भूतपूर्वां प्रयत्नतः ॥ ९.२५ ॥\n\nतदा पञ्चसहस्राब्दं निश्चितं तु स जीवति ।\n\nइति ते कथितं सर्वं देहरक्षणकारणम् ॥ ९.२६ ॥\n\nन भोगी भोगमाप्नोति योगी योगो न लभ्यते ।\n\nएतत्तत्त्वेन देवेशि भोगो योगायते ध्रुवम् ॥ ९.२७ ॥\n\nश्रीदेवी उवाच\n\nयन्मालायां जपेनैव किं फलं लभते नरः ।\n\nपृथक्पृथङ्महादेव पत्त्रमालाफलं वद ॥ ९.२८ ॥\n\nश्रीशिव उवाच\n\nभूमिकामी जपेन्मन्त्रं मूलाधारे चतुष्टये ।\n\nस्वाधिष्ठाने जपादेव महेन्द्रो जायतेऽचिरात् ॥ ९.२९ ॥\n\nमणिपूरे जपादेव भवेत्स्वर्गस्य भाजनम् ।\n\nअनाहते महापद्मे जपाद्ब्रह्मपुरं व्रजेत् ॥ ९.३० ॥\n\nविशुद्धाख्ये जपादेव विष्णुलोके वसेद्ध्रुवम् ।\n\nआज्ञाचक्रे च जप्तव्ये श्वेतद्वीपे वसेत्सदा ॥ ९.३१ ॥\n\nयन्माला परमेशानि बाह्यमाला प्रकीर्तिता ।\n\nअन्तर्माला महामाला पञ्चाशद्वर्णरूपिणी ॥ ९.३२ ॥\n\nमाहात्म्यं तस्य देवेशि किं वक्तुं शक्यते मया ।\n\nसहस्रारे स्थिरीभूय यदि चाष्टशतं जपेत् ॥ ९.३३ ॥\n\nतत्फलात्कोटिभागैकं भागं चान्येन विद्यते ।\n\nपृथिव्यामव्ययो देहो भवत्येव न संशयः ॥ ९.३४ ॥\n\nयन्मालायां जपेन्मन्त्रमभ्यासार्थं हि पार्वति ।\n\nइति ते कथितं देवि चिरजीवी यथा भवेत् ॥ ९.३५ ॥\n\nइदानीं परमेशानि भूतकात्यायनीं शृणु ।\n\nवेदाद्यं शब्दबीजं च महामायां ततः परम् ॥ ९.३६ ॥\n\nअस्त्रयुग्मं वह्निजाया मनुः सप्ताक्षरः परः ।\n\nश्रीशिवोऽस्य ऋषिः प्रोक्तो विराट्छन्द उदाहृतम् ॥ ९.३७ ॥\n\nभूतकात्यायनी देवी धर्मार्थकामदा सदा ।\n\nप्रणवेन षडङ्गं च प्राणायामं च सुन्दरि ॥ ९.३८ ॥\n\nध्यानमस्याः प्रवक्ष्यामि शृणु सुन्दरि सादरम् ।\n\nगौरवर्णां मुक्तकेशीं सर्वाभरणभूषिताम् ॥ ९.३९ ॥\n\nपट्टवस्त्रपरीधानां सदा घूर्णितलोचनाम् ।\n\nवामपाणौ रक्तपूर्ण- खर्परं दक्षिणे करे ॥ ९.४० ॥\n\nमद्यपूर्णस्वर्णपात्रां ग्रीवायां हारभूषिताम् ।\n\nशरच्चन्द्रसमाभासां पादाङ्गुलिविराजिताम् ॥ ९.४१ ॥\n\nएवं तां वरदां नित्यां भावयेत्सिद्धिहेतवे ।\n\nसामान्यार्घ्यं ततो देवि स्ववामे विन्यसेत्ततः ॥ ९.४२ ॥\n\nजीवन्यासादिकं कृत्वा पूजयेत्परमेश्वरीम् ।\n\nषोडशेनोपचारेण पञ्चतत्त्वेन सुन्दरि ॥ ९.४३ ॥\n\nयजेत्तां बहुयत्नेन गृहमध्ये दिनत्रयम् ।\n\nततो जपेन्महामन्त्रं गजान्तकसहस्रकम् ॥ ९.४४ ॥\n\nततश्च पूजयेद्देवीं शून्यागारे दिनत्रयम् ।\n\nप्रत्यहं प्रजपेन्मन्त्रं गजान्तकसहस्रकम् ॥ ९.४५ ॥\n\nएव कृते महेशानि यदि सिद्धिर्न जायते ।\n\nततश्च प्रजपेन्मन्त्रं पितृभूमौ दिनत्रयम् ॥ ९.४६ ॥\n\nततः सिद्धिर्भवेद्देवि सत्यं सत्यं हि सुप्रिये ।\n\nतद्वाक्यं प्रार्थनावाक्यं डामराख्ये मयोदितम् ॥ ९.४७ ॥\n\nश्रीदेवी उवाच\n\nकाकीचञ्चुं महामुद्रां कथयस्व दयानिधे ।\n\nयेन रूपेण देवेश देहासनपरो भवेत् ॥ १०.१ ॥\n\nश्रीशिव उवाच\n\nअनाकुलेन देवेशि जिह्वां परमयत्नतः ।\n\nतालुमूले न्यसेत्पश्चात्ततो वायुं पिबेत्शनैः ॥ १०.२ ॥\n\nदन्तैर्दन्तान् समापीड्य काकीचञ्चुं समभ्यसेत् ।\n\nबहुयोन्युक्तविधिना सर्वकर्माणि साधयेत् ॥ १०.३ ॥\n\nअथातः सम्प्रवक्ष्यामि स्वल्पयोनिं शृणु प्रिये ।\n\nगुदछिद्रे दक्षगुल्फं संधौ लिङ्गं विनिक्षिपेत् ॥ १०.४ ॥\n\nनाभिरन्ध्रेऽथवा गुल्फं धारयेद्वामहस्तके ।\n\nबहुयोन्युक्तविधिना चान्यत्सर्वं समापयेत् ॥ १०.५ ॥\n\nमुद्रा चैतन्यतन्त्रे च माहात्म्यं कथितं मया ।\n\nयथा हेमगिरिर्देवि यथा वेगवती नदी ॥ १०.६ ॥\n\nचन्द्रादिकं यथा देवि चिरजीवी तथा भवेत् ।\n\nश्रीदेवी उवाच\n\nदशावतारं देवेश ब्रूहि मे जगतां गुरो ॥ १०.७ ॥\n\nइदानीं श्रोतुमिच्छामि कथयस्व सुविस्तरात् ।\n\nका वा देवी कथंभूता वद मे परमेश्वर ॥ १०.८ ॥\n\nश्रीशिव उवाच\n\nतारा देवी नीलरूपा वगला कूर्ममूर्तिका ।\n\nधूमावती वराहं स्यात्छिन्नमस्ता नृसिंहिका ॥ १०.९ ॥\n\nभुवनेश्वरी वामनः स्यान्मातंगी राममूर्तिका ।\n\nत्रिपुरा जामदग्न्यः स्याद्बलभद्रस्तु भैरवी ॥ १०.१० ॥\n\nमहालक्ष्मीर्भवेत्बुद्धो दुर्गा स्यात्कल्किरूपिणी ।\n\nस्वयं भगवती काली कृष्णमूर्तिः समुद्भवा ॥ १०.११ ॥\n\nइति ते कथितं देव्यवतारं दशममेव हि ।\n\nएतासां पूजनाद्देवि महादेवसमो भवेत् ।\n\nआसां ध्यानादिकं सर्वं कथितं मे पुरा तव ॥ १०.१२ ॥\n\n�"
    }
]