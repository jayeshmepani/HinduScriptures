[
    {
        "text": "अध्यायः ०७\n\n\n अथ कंसः प्रलंबाद्यैरन्यैः पूर्वं जितैश्च तैः ।\n\nशंबरस्य पुरं प्रागात्स्वाभिप्रायं न्यवेदयत् ॥ १ ॥\n\nशंबरो ह्यतिवीर्योऽपि न युयोध स तेन वै ।\n\nचकार सौहृदं कंसे सर्वैरतिबलैः सह ॥ २ ॥\n\nत्रिशृङ्गशिखरे शेते व्योमो नामाऽसुरो बली ।\n\nकंसपादप्रबुद्धोऽभूत्क्रोधसंरक्तलोचनः ॥ ३ ॥\n\nकंसं जघान चोत्थाय प्रबलैर्दृढमुष्टिभिः ।\n\nतयोर्युद्धमभूद्‌घोरमितरेतरमुष्टिभिः ॥ ४ ॥\n\nकंसस्य मुष्टिभिः सोऽपि निःसत्त्वोऽभूद्‌भ्रमातुरः ।\n\nभृत्यं कृत्वाथ तं कसः प्राप्तं मां प्रणनाम ह ॥ ५ ॥\n\nहे देव युद्धकांक्षोऽस्मि क्व यामि त्वं वदाशु मे ।\n\nप्रोवाच तं तदा गच्छ दैत्य बाणं महाबलम् ॥ ६ ॥\n\nप्रेरितश्चेति कंसाख्यो मया युद्धदिदृक्षुणा ।\n\nभुजवीर्यमदोन्नद्धः शोणिताख्यं पुरं ययौ ॥ ७ ॥\n\nबाणासुरस्तत्प्रतिज्ञां श्रुत्वा क्रुद्धो ह्यभून्महान् ।\n\nतताड लत्तां भूमध्ये जगर्ज घनवद्‌बली ॥ ८ ॥\n\nआजानुभूमिगां लत्तां पातालांतमुपागताम् ।\n\nकृत्वा तमाह बाणस्तु पूर्वं चैनां समुद्धर ॥ ९ ॥\n\nश्रृत्वा वचः कराभ्यां तामुज्जहार मदोत्कटः ।\n\nप्रचंडविक्रमः कंसः खरदण्डं गजौ यथा ॥ १० ॥\n\nतया चोद्‌धृतयोत्खाता लोकाः सप्ततला दृढाः ।\n\nनिपेतुर्गिरयोऽनेका विचेलुर्दृढदिग्गजाः ॥ ११ ॥\n\nयोद्धुं तमुद्यतं बाणं दृष्ट्वाऽऽगत्य वृषध्वजः ।\n\nसर्वान्संबोधयामास प्रोवाच बलिनन्दनम् ॥ १२ ॥\n\nकृष्णं विनापरं चैनं भूमौ कोऽपि न जेष्यति ।\n\nभार्गवेण वरं दत्तं धनुरस्मै च वैष्णवम् ॥ १३ ॥\n\nश्रीनारद उवाच -\n\nइत्युक्त्वा सौहृदं हृद्यं सद्यो वै कंसबाणयोः ।\n\nचकार परया शान्त्या शिवः साक्षान्महेश्वरः ॥ १४ ॥\n\nअथ कंसो दिक्‌प्रतीच्यां श्रुत्वा वत्सं महासुरम् ।\n\nतेन सार्द्धं स युयुधे वत्सरूपेण दैत्यराट् ॥ १५ ॥\n\nपुच्छे गृहीत्वा तं वत्सं पोथयामास भूतले ।\n\nवशे कृत्वाथ तं शैलं म्लेच्छदेशांस्ततो ययौ ॥ १६ ॥\n\nमन्मुखात्कालयवनः श्रुत्वा दैत्यं महाबलम् ।\n\nनिर्ययौ संमुखे योद्धुं रक्तश्मश्रुर्गदाधरः ॥ १७ ॥\n\nकंसो गदां गृहीत्वा स्वां लक्षभारविनिर्मिताम् ।\n\nप्राक्षिपद्यवनेन्द्राय सिंहनादमथाकरोत् ॥ १८ ॥\n\nगदायुद्धमभूद्‌घोरं तदा हि कंसकालयोः ।\n\nविस्फुलिंगान् क्षरंत्यौ द्वे गदे चूर्णीबभूवतुः ॥ १९ ॥\n\nकंसः कालं संगृहीत्वा पातयामास भूतले ।\n\nपुनर्गृहीत्वा निष्पात्य मृततुल्यं चकार ह ॥ २० ॥\n\nबाणवर्षं प्रकुर्वन्तीं सेनां तां यवनस्य च ।\n\nगदया पोथयामास कंसो दैत्याधिपो बली ॥ २१ ॥\n\nगजांस्तुरगान्सुरथान्वीरान् भूमौ निपात्य च ।\n\nजगर्ज घनवद्‌वीरो गदायुद्धे मृधाङ्गणे ॥ २२ ॥\n\nततश्च दुद्रुवुर्म्लेच्छास्त्यक्त्वा स्वं स्वं रणं परम् ।\n\nभीतान् पलायितान् म्लेच्छान्न जघानाथ नीतिमान् ॥ २३ ॥\n\nउच्चपादो दीर्घजानुः स्तंभोरुर्लघिमा कटिः ।\n\nकपाटवक्षाः पीनांसः पुष्टः प्रांशुर्बृहद्‌भुजः ॥ २४ ॥\n\nपद्मनेत्रो बृहत्केशोऽरुणवर्णोऽसिताम्बरः ।\n\nकिरीटी कुंडली हारी पद्ममाली लयार्करुक् ॥ २५ ॥\n\nखड्गी निषंगी कवची मुद्‌गराढ्यो धनुर्धरः ।\n\nमदोत्कटो ययौ जेतुं देवान्कंसोऽमरावतीम् ॥ २६ ॥\n\nचाणूरमुष्टिकारिष्टशलतोशलकेशिभिः ।\n\nप्रलंबेन बकेनापि द्विविदेन समावृतः ॥ २७ ॥\n\nतृणावर्त्ताघकूटैश्च भौमबाणाख्यशंबरैः ।\n\nव्योमधेनुकवत्सैश्च रुरुधे सोऽमरावतीम् ॥ २८ ॥\n\nकंसादीनागतान्दृष्ट्वा शक्रो देवाधिपः स्वराट् ।\n\nसर्वैर्देवणैः सार्द्धं योद्धुं कृद्धो विनिर्ययौ ॥ २९ ॥\n\nतयोर्युद्धमभूद्‌घोरं तुमुलं रोमहर्षणम् ।\n\nदिव्यैश्च शस्त्रसंघातैर्बाणैस्तीक्ष्णैः स्फुरत्प्रभैः ॥ ३० ॥\n\nशस्त्रान्धकारे संजाते रथारूढो महेश्वरः ।\n\nचिक्षेप वज्रं कंसाय शतधारं तडिद्‌द्युति ॥ ३१ ॥\n\nमुद्‌गरेणापि तद्‌वज्रं तताडाशु महासुरः ।\n\nपपात कुलिशं युद्धे छिन्नधारं बभूव ह ॥ ३२ ॥\n\nत्यक्त्वा वज्रं तदा वज्री खड्‌गं जग्राह रोषतः ।\n\nकंसं मूर्ध्नि तताडाशु नादं कृत्वाऽथ भैरवम् ॥ ३३ ॥\n\nस क्षतो नाभवत्कंसो मालाहत इव द्विपः ।\n\nगृहीत्वा स गदां गुर्वीमष्टधातुमयीं दृढाम् ॥ ३४ ॥\n\nलक्षभारसमां कंसश्चिक्षेपेन्द्राय दैत्यराट् ।\n\nतां समापततीं वीक्ष्य जग्राहाशु पुरंदरः ॥ ३५ ॥\n\nततश्चिक्षेप दैत्याय वीरो नमुचिसूदनः ।\n\nचचार युद्धे विदलन्नरीन्मातलिसारथिः ॥ ३६ ॥\n\nकंसो गृहीत्वा परिघं तताडांसेऽसुरद्विषः ।\n\nतत्प्रहारेण देवेन्द्रः क्षणं मूर्च्छामवाप सः ॥ ३७ ॥\n\nकंसं मरुद्‌गणाः सर्वे गृध्रपक्षैः स्फुरत्प्रभैः ।\n\nबाणौघैश्छादयामासुर्वर्षासूर्यमिवांबुदः ॥ ३८ ॥\n\nदोःसहस्रयुतो वीरश्चापं टंकारयन्मुहुः ।\n\nतदा तान्कालयामास बाणैर्बाणासुरो बली ॥ ३९ ॥\n\nबाणं च वसवो रुद्रा आदित्या ऋभवः सुराः ।\n\nजघ्नुर्नानाविधैः शस्त्रैः सर्वतोऽद्रिं समागताः ॥ ४० ॥\n\nततो भौमासुरः प्राप्तः प्रलंबाद्यसुरैर्नदन् ।\n\nतेन नादेन देवास्ते निपेतुर्मूर्छिता रणे ॥ ४१ ॥\n\nउत्थायाशु तदा शक्रो जगामारुह्य तत्त्वदृक् ।\n\nनोदयामास कंसाय मत्तमैरावतं गजम् ॥ ४२ ॥\n\nअंकुशास्फालनात् क्रुद्धं पातयन्तं पदैर्द्विषः ।\n\nशुण्डादण्डस्य फूत्कारैर्मर्दयन्तमितस्ततः ॥ ४३ ॥\n\nस्रवन्मदं चतुर्दन्तं हिमाद्रिमिव दुर्गमम् ।\n\nनदन्तं शृङ्खलां शुण्डां चालयन्तं मुहुर्मुहुः ॥ ४४ ॥\n\nघटाढ्यं किंकिणीजालरत्‍नकंबलमण्डितम् ।\n\nगोमूत्रचयसिन्दूरकस्तूरीपत्रभृन्मुखम् ॥ ४५ ॥\n\nदृढेन मुष्टिना कंसस्तं तताड महागजम् ।\n\nद्वितीयमुष्टिना शक्रं स जघान रणाङ्गणे ॥ ४६ ॥\n\nतस्य मुष्टिप्रहारेण दूरे शक्रः पपात ह ।\n\nजानुभ्यां धरणीं स्पृष्ट्वा गजोऽपि विह्वलोऽभवत् ॥ ४७ ॥\n\nपुनरुत्थाय नागेन्द्रो दन्तैश्चाहत्य दैत्यपम् ।\n\nशुण्डादण्डेन चोद्‌धृत्य चिक्षेप लक्षयोजनम् ॥ ४८ ॥\n\nपतितोऽपि स वज्रांगः किंचिद्‌व्याकुलमानसः ।\n\nस्फुरदोष्ठोऽतिरुष्टाङ्गो युद्धभूमिं समाययौ ॥ ४९ ॥\n\nकंसो गृहीत्वा नागेन्द्रं संनिपात्य रणांगणे ।\n\nनिष्पीड्य शूण्डां तस्यापि दन्तांश्चूर्णीचकार ह ॥ ५० ॥\n\nअथ चैरावतो नागो दुद्रावाशु रणाङ्गणात् ।\n\nनिपातयन्महावीरान् देवधानीं पुरीं गतः ॥ ५१ ॥\n\nगृहीत्वा वैष्णवं चापं सज्जं कृत्वाथ दैत्यराट् ।\n\nदेवान्विद्रायामास बाणौघैश्च धनुःस्वनैः ॥ ५२ ॥\n\nततः सुरास्तेन निहन्यमाना\n\n     विदुद्रुवुर्लीनधियो दिशान्ते ।\n\nकेचिद्‌रणे मुक्तशिखा बभूवु-\n\n     र्भीताः स्म इत्थं युधि वादिनस्ते ॥ ५३ ॥\n\nकेचित्तथा प्रांजलयोऽतिदीनव-\n\n     त्संन्यस्तशस्त्रा युधि मुक्तकच्छाः ।\n\nस्थातुं रणे कंसनृदेवसंमुखे\n\n     गतेप्सिताः केचिदतीव विह्वलाः ॥ ५४ ॥\n\nइत्थं स देवान्प्रगतान्निरीक्ष्य तान्\n\n     नीत्वा च सिंहासनमातपत्रवत् ।\n\nसर्वैस्तदा दैत्यगणैर्जनाधिपः\n\n     स्वराजधानीं मथुरां समाययौ ॥ ५५ ॥"
    }
]