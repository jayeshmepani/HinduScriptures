[
    {
        "text": "अध्यायः २८\n\n\nश्रीनारद उवाच ।। \n\nअथ कार्ष्णिर्महाबाहुः सुमेरोरुत्तरान्कुरून्।।\n\nययौ शृंगवतः पार्श्वे विचित्रानृद्धिसंवृतान् ।।१।।\n\nभद्रां गंगां ततः स्नात्वा वाराहीं नगरीं ययौ ।। \n\nकुरुखण्डाधिपस्तस्यां चक्रवर्ती गुणाकरः ।। २।। \n\nमहासंभृतसंभारो देवर्षिगणसंवृतः ।। \n\nअश्वमेधं समारेभे दशमं स गुणाकरः ।। ३ ।।\n\nतेनोत्सृष्टं हयं श्वेतं श्यामकर्णमनोहरम् ।। \n\nतस्य पुत्रो वीरधन्वा रक्षितुं निर्गतोभवत् ।।४।। \n\nअक्षौहिणीभिर्दशभिर्मंडितश्चंडविक्रमः ।। \n\nविचचार महावीरो वीक्ष्यमाणस्तुरंगमम्।।५।।\n\nवीरश्चंद्रश्च सेनश्च चित्रगुर्वेगवान्नृपः।।\n\nआमः शंकुर्वसुःश्रीमान्कुंतीनाग्नजितेः सुताः।।६।।\n\nसर्वतस्तं हयं शुभ्रं ग्रहीत्वा हर्ष पूरिताः ।। \n\nकस्योत्सृष्टं वदंतस्ते कार्ष्णिसैन्यं समाययुः ।। ७ ।। \n\nप्रद्युम्नस्तद्भालपत्रं पठित्वा विस्मितोभवत् ।। \n\nसर्वे विसिस्मुर्यदवो गृहीतपरमायुधाः ।। ८ ।। \n\nतदैव सेना संप्राप्ता विचिन्वंती हयं नृप ।। \n\nदृष्ट्वा रजोयदुबलाद्दूरे तस्थौ सुविस्मिता ।।९।। \n\nगुणाकरे राजनि चण्डविक्रमे न दस्यवः स्युः कुरुखण्ड मण्डले ।। \n\nगवां न कालो न हि चक्रवातकः कुतो रजःप्राप्तमहोर्कमण्डलम् ।।७.२८.१०।। \n\nएवं वदंती परवाहिनीस्वतः कोदंडघोषं दरदस्वनं परम्।।\n\nकरींद्रचीत्कार तुरंगहेषणं वादित्रमिश्रं समुपाशृणोत्ततः ।।११।। \n\nतदोद्धवः कृष्णसुतप्रणोदितो बलं समेत्याशु स वीरधन्वनः ।। \n\nप्रणम्य तं प्राह रथास्थितं नृपं गुणाकर- स्यौरसमर्कतेजसम् ।। १२ ।। \n\nउग्रसेनः क्षितीशेंद्रो द्वारकेशो यदूत्तमः ।। \n\nजंबूद्वीपनृपाञ्जित्वा राजसूयं करिष्यति ।। १३ ।। \n\nतेन प्रणोदितो वीरः प्रद्यु- म्नो धन्विनां वरः ।। \n\nजित्वा तं भारतं खण्डं तथा किंपुरुषं नृपः ।।१४।। \n\nहरिवर्षं ततो जित्वा कुरुखण्डं समागतः ।। \n\nप्रदास्यति बलिं सोपि प्रद्युम्नाय महात्मने ।। १५ ।। \n\nअक्षौहिणीदशयुतो धनदेनापि पूजितः ।। \n\nउपायनं त्वया देयं प्रद्युम्नाय महात्मने ।। १६ ।। \n\nतेन नीतं यज्ञपशुमाहर्तुं कः क्षमः क्षितौ ।। \n\nश्रीकृष्णचन्द्रो भगवान्सहायस्तस्य विद्यते ।। १७ ।।\n\nशुभं स्याद्दानमानाभ्यां न चेद्युद्धं भविष्यति ।। \n\nवीरधन्वोवाच ।। \n\nगुणाकरो नृपेशो यः शक्रेणापि प्रपूजितः ।। १८ ।। \n\nन दास्यति बलिं सोपि प्रद्युम्ना- य महात्मने ।। \n\nशृंगवत्पर्वते रम्ये वाराहो विद्यते हरिः ।। १९ ।। \n\nयस्य सेवां सदा भूमिः करोति परमादरात् ।। \n\nयस्य क्षेत्रे तपस्तेपे ध्यात्वा देवं गुणाकरः ।। ७.२८.२० ।। \n\nवर्षाणामयुते पूर्णे हरिर्वाराहरूपधृक् ।। \n\nसन्तुष्टो नृपतिं भक्तं वरं ब्रूहीत्युवाच ह ।। २१ ।। \n\nराजोवाच हरिं नत्वा रोमांचप्रेमविह्वलः ।। \n\nभगवंस्त्वामृते देवो सुरोन्योपि नरोथ वा ।। २२ ।। \n\nमां जेता न भवेद्भूमावीप्सितोयं वरो मया ।। \n\nतथास्तु चोक्त्वा भगवांस्तत्रैवांतरधीयत ।। २३ ।। \n\nतस्मात्तस्य यशः शीघ्रं कर्तव्यं मोचनं स्वतः ।। \n\nन चेद्भवद्भिश्च कलिं करिष्यामि न संशयः ।। २४ ।। \n\nश्रीनारद उवाच ।। \n\nइत्युक्त उद्धवस्तस्मात्स्वां सेनामेत्य भूपते ।। \n\nशशंस सर्वं यद्भूतं यदूनां सदसि त्वरम् ।। २५ ।। \n\nश्रुतकर्मा वृषो वीरः सुबाहुर्भद्रएकलः ।। \n\nशांतिर्दर्शःपूर्णमासः सोमको वर एव च ।। २६ ।। \n\nकालिन्दीनंदना ह्येते प्रद्युम्नस्य प्रपश्यतः ।। \n\nअक्षौहिणीभिर्दशभिर्वृता योद्धुं समागताः ।। २७ ।। \n\nउत्तरेकुरुभिः सार्द्धं यदूनां चंडविक्र- मैः ।। \n\nबभूव तुमुलं युद्धमब्धीनामब्धिभिर्यथा ।। २८ ।। \n\nस्फुरद्भिर्निशितैः शस्त्रै रेजिरे वरिपुंगवाः ।। \n\nक्षणमात्रेण रुधिरप्रभवा रौद्ररूपिणी ।। २९ ।। \n\nनदी बभूव राजेंद्र शतयोजनविस्तृता ।। \n\nविदुद्रुवुस्तदा शेषा उत्तराकुरवो जनाः ।। ७.२८.३० ।। \n\nशरत्काले यथा प्राप्ते मेघसंघा इतस्ततः ।। \n\nपूर्णमासो महावीरः कालिंदीनंदनो बली ।। ३१ ।।\n\nचूर्णयामास बाणौघैः स्यंदनं वीरधन्वनः ।। \n\nवीरधन्वापि विरथो धनुष्टंकारयन्मुहुः ।। ३२ ।। \n\nजघान बाणविंशत्या पूर्णमासं महाबलम् ।। \n\nपूर्णमासः स्वबाणेन मध्यतस्तान्द्विधाऽकरोत् ।।३३।। \n\nवीरधन्वाथ चिच्छेद धनुर्ज्यां तस्य नादिनीम्।।\n\nबाणेनैकेन राजेंद्र कुवाक्येनेव मित्रताम्।।३४।। \n\nलक्षभारमयीं गुर्वी गदामादाय सत्वरम् ।। \n\nजघान वीरधन्वानं पूर्णमासो महाबलः ।।३५।। \n\nगदाप्रहारव्यथितो वीरधन्वा मदोत्कटः ।। \n\nपरिघेण जघाना शु पूर्णमासं हरेसुतः ।।३६।। \n\nपूर्णमासः समुत्थाय पवनं नाम पर्वतम् ।। \n\nसमुत्पाट्य स्थितो भूत्वा हस्ताभ्यां श्रीहरेसुतः।।३७।।\n\nभ्रामयित्वाथ चिक्षेप वारा- ह्यां पुरि वेगतः ।।३८।। \n\nवीरधन्वा प्रपतितो गुणाकरक्रतुस्थले ।। \n\nमूर्च्छितो भग्नवेगोभूदुद्वमन्रुधिरं मुखात्।। ३९ ।। \n\nहाहाकारो महानासीद्वाराह्यां पुरि- वेगतः ।। \n\nदेवदुंदुभयो नेदुर्नरदुंदुभयस्तदा ।।७.२८.४०।। \n\nपूर्णमासोपरि सुराः  पुष्पवर्षं प्रचक्रिरे।।\n\nयज्ञादुत्थाय नृपतिः पुत्रं दृष्ट्वा च मूर्च्छितम् ।। ४१ ।। \n\nगृहीत्वा दिव्यकोदंडं युद्धं कर्तुं मनो दधे  ।। \n\nहोता धर्मविदां श्रेष्ठो मुनींद्रः सर्ववित्कविः ।। \n\nगंतुमभ्युत्थितं वीक्ष्य वामदेवस्तमब्रवीत् ।। ४२ ।। \n\nवामदेव उवाच ।। \n\nराजंस्त्वं हि न जानासि परिपूर्णतमं हरिम् ।। \n\nसुराणां महदर्थाय जातं यदुकुले स्वयम् ।। \n\nभुवो भारावताराय भक्तानां रक्षणाय च ।। ४३ ।। \n\nभूत्वा यदुकुले साक्षाद्द्वारकायां विराजते ।। \n\nतेन कृष्णेन पुत्रोयं प्रद्युम्नो  यादवेश्वरः ।। \n\nउग्रसेनमखार्थाय जगज्जेतुं प्रणोदितः ।। ४४ ।। \n\nगुणाकर उवाच ।। \n\nपरिपूर्णतमस्यापि श्रीकृष्णस्य महात्मनः ।। \n\nलक्षणं वद मे ब्रह्मंस्त्वं परावरवित्तमः ।। ४५ ।।\n\n।। वामदेव उवाच ।। \n\nयस्मिन्सर्वाणि तेजांसि विलीयंते स्वतेजसि ।। \n\nतं वदंति परं साक्षात्परिपूर्णतमं हरिम् ।। ४६ ।। \n\nअंशांशोंशस्तथावेशः कला पूर्णः प्रकथ्यते ।। \n\nव्यासाद्यैश्च स्मृतः षष्ठः परिपूर्णतमः स्वयम् ।।४७।। \n\nपरिपूर्णतमः साक्षाच्छ्रीकृष्णो नान्य एव हि ।। \n\nएककार्यार्थमागत्य कोटिकार्यं चकार ह ।। ४८ ।। \n\nश्रीनारद उवाच ।। \n\nश्रुत्वा कृष्णस्य माहात्म्यं बलिं नीत्वा गुणाकरः ।। \n\nवैरं विसृज्य प्रद्युम्नदर्शनार्थं समाययौ ।। ४९ ।। \n\nकार्ष्णिं प्रदक्षिणीकृत्य नत्वा दत्त्वा बलिं ततः ।। \n\nअश्रुपूर्णमुखो भूत्वा प्राह गद्गदया गिरा ।। ७.२८.५० ।। \n\nगुणाकर उवाच ।। \n\nअद्य मे सफलं जन्म कुलं मेद्यदिने शुभम्।।\n\nअद्य क्रतुक्रियाः सर्वाः सफलास्तव दर्शनात्।।५१।।\n\nत्वदंघ्रिभक्तिः परमार्थलक्षणा सदा भवेत्सज्जनसंगमात्परा।।\n\nत्वमेव साक्षान्निजभक्तवत्सलः परेशभूमन्परिपाहि पाहि ।। ५२ ।। \n\nप्रद्युम्न उवाच ।। \n\nज्ञानवैराग्यसंयुक्ता भक्तिस्ते प्रेमलक्षणा ।। \n\nमद्भक्तसंगमो भूयाच्छ्रीः स्याद्भागवतां त्विह ।। ।।५३।। \n\nश्रीनारद उवाच ।। \n\nइत्युक्त्वा भगवान्कार्ष्णिः प्रसन्नो भक्तवत्सलः ।। \n\nददौ तस्मै नृपतये हयमेधतुरंगमम् ।। ५४ ।।"
    }
]