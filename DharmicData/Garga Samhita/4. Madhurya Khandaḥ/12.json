[
    {
        "text": "अध्यायः १२\n\n\nश्रीनारद उवाच - \n\nइदं मया ते कथितं गोपीनां चरितं शुभम् । \n\n अन्यसां चैव गोपीनां वर्णनं शृणु मैथिल ॥ १ ॥ \n\n वीतिहोत्रोऽग्निभुक् सांबः श्रीकरो गोपतिः श्रुतः । \n\n व्रजेशः पावनः शांत उपनन्दा व्रजेभवाः ॥ २ ॥ \n\n धनवंतो रूपवंतः पुत्रवंतो बहुश्रुताः । \n\n शीलादिगुणसंपनाः सर्वे दानपरायणाः ॥ ३ ॥ \n\n तेषां गृहेषु संजाताः कन्यका देववाक्यतः । \n\n काश्चिद्दिव्या अदिव्याश्च तथा त्रिगुणवृत्तयः ॥ ४ ॥ \n\n भूमिगोप्यश्च संजाताः पुण्यैर्नानाविधैः कृतैः । \n\n राधिकासहचर्यस्ताः सख्योऽभूवन् विदेहराट् ॥ ५ ॥ \n\n एकदा मानिनीं राधां ताः सर्वा व्रजगोपिकाः । \n\n ऊचुर्वीक्ष्य हरिं प्राप्तं होलिकाया महोत्सवे ॥ ६ ॥ \n\n गोप्य ऊचुः - \n\nरंभोरु चन्द्रवदने मधुमानिनीशे \n\n     राधे वचः सुललितं ललने शृणु त्वम् । \n\n श्रीहोलिकोत्सवविहारमलं विधातु- \n\n     मायाति ते पुरवने व्रजभूषणोऽयम् ॥ ७ ॥ \n\n श्रीयौवनोन्मदविधूर्णितलोचनोऽसौ \n\n     नीलालकालिकलितां सकपोलगोलः । \n\n सत्पीतकंचुकघनांतमशेषमाराद् \n\n     आचालयन्ध्वनिमता स्वपदारुणेन ॥ ८ ॥ \n\n बालार्कमौलिविमलांगदहारमुद्य- \n\n     द्विद्युत्क्षिपन् मकरकुण्डलमादधानः । \n\n पीतांबरेण जयति द्युतिमण्डलोऽसौ \n\n     भूमण्डले सधनुषेव घनो दिविस्थः ॥ ९ ॥ \n\n आबीरकुंकुमरसैश्च विलिप्तदेहो \n\n     हस्ते गृहीतनवसेचनयंत्र आरात् । \n\n प्रेक्ष्यंस्तवाशु सखि वाटमतीव राधे \n\n     त्वद्‌रासरंगरसकेलिरतः स्थितः सः ॥ १० ॥ \n\n निर्गच्छ फाल्गुनमिषेण विहाय मानं \n\n     दातव्यमद्य च यशः किल होलिकायै । \n\n कर्तव्यमाशु निजमन्दिररङ्गवारि- \n\n     पाटीरपंकमकरन्दचयं च तूर्णम् ॥ ११ ॥ \n\n उत्तिष्ठ गच्छ सहसा निजमण्डलीभि- \n\n     र्यत्रास्ति सोऽपि किल तत्र महामते त्वम् । \n\n एतादृशोऽपि समयो न कदापि लभ्यः \n\n     प्रक्षालितं करतलं विदितं प्रवाहे ॥ १२ ॥ \n\n श्रीनारद उवाच - \n\nअथ मानवती राधा मानं त्यक्त्वा समुत्थिता । \n\n सखीसंघैः परिवृता प्रकर्तुं होलिकोत्सवम् ॥ १३ ॥ \n\n श्रीखण्डागुरुकस्तूरीहरिद्राकुंकुमद्रवैः । \n\n पूरिताभिर्दृतीभिश्च संयुक्तास्ता व्रजांगनाः ॥ १४ ॥ \n\n रक्तहस्ताः पीतवस्त्राः कूजन् नूपुरमेखलाः । \n\n गायंत्यो होलिकागीतीः गालीभिर्हास्यसंधिभिः ॥ १५ ॥ \n\n आबीरारुणचूर्णानां मुष्टिभिस्ता इतस्ततः । \n\n कुर्वंत्यश्चारुणं भूमिं दिगन्तं चांबरं तथा ॥ १६ ॥ \n\n कोटिशः कोटिशस्तत्र स्फुरंत्याबीरमुष्टयः । \n\n सुगंधारुणचूर्णानां कोटिशः कोटिशस्तथा ॥ १७ ॥ \n\n सर्वतो जगृहुः कृष्णं कराभ्यां व्रजगोपिकाः । \n\n यथा मेघं च दामिन्यः संध्यायां श्रावणस्य च ॥ १८ ॥ \n\n तन्मुखं च विलिम्पन्त्योऽथाबीरारुणमुष्टिभिः । \n\n कुंकुमाक्तदृतीभिस्तं आर्द्रीचक्रुर्विधानतः ॥ १९ ॥ \n\n भगवनपि तत्रैव यावतीर्व्रजयोषितः । \n\n धृत्वा रूपाणि तावंति विजहार नृपेश्वर ॥ २० ॥ \n\n राधया शुशुभे तत्र होलिकाया महोत्सवे । \n\n वर्षासंध्याक्षणे कृष्णः सौदामिन्या घनो यथा ॥ २१ ॥ \n\n कृष्णोऽपि तद्धस्तकृताक्तनेत्रो \n\n     दत्वा स्वकीयं नवमुत्तरीयम् । \n\n ताभ्यो ययौ नन्दगृहं परेशो \n\n     देवेषु वर्षत्सु च पुष्पवर्षम् ॥ २२ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nहोलिकोत्सवे दिव्यत्रिगुणवृत्तिभूमिगोप्युपाख्यानं नाम द्वादशोऽध्यायः ॥ १२ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]