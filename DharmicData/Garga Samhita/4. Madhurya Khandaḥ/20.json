[
    {
        "text": "अध्यायः २०\n\n\nश्रीनारद उवाच -\n\nइति कृष्णस्तवं श्रुत्वा मान्धाता नृपसत्तमः ।\n\nअयोध्यां प्रययौ वीरो नत्वा श्रीसौभरिं मुनिम् ॥ १ ॥\n\nइदं मया ते कथितं गोपीनां चरितं शुभम् ।\n\nमहापापहररं पुण्यं किं भूयः श्रोतुमिच्छसि ॥ २ ॥\n\nबहुलाश्व उवाच -\n\nश्रुतं तव मुखाद्ब्रह्मन् गोपीनां वर्णनं परम् ।\n\nयमुनायाश्च पंचांगं महापातकनाशनम् ॥ ३ ॥\n\nश्रीकृष्णः सबलः साक्षाद्‌‍गोलोकाधिपतिः प्रभुः ।\n\nअग्रे चकार कं लीलां ललितां व्रजमंडले ॥ ४ ॥\n\nश्रीनारद उवाच -\n\nएकदा चारयन्गाः स्वाः सबलो गोपबालकैः ।\n\nभांडीरे यमुनातीरे बाललीलां चकार ह ॥ ५ ॥\n\nविहारं कारयन् बालैः वाह्यवाहकलक्षणम् ।\n\nविजहार वने कृष्णो दर्शयन्गा मनोहराः ॥ ६ ॥\n\nतत्रागतो गोपरूपी प्रलंबः कंसनोदितः ।\n\nन ज्ञातो बालकैः सोपि हरिणा विदितोऽभवत् ॥ ७ ॥\n\nविहारे विजयं रामं नेतुं कोऽपि न मन्यते ।\n\nऊवाह तं प्रलंबोऽसौ भांडीराद्यमुनातटम् ॥ ८ ॥\n\nअवरोहरणतो दैत्यो मथुरां गंतुमुद्यतः ।\n\nदधार घनवद्‍रूपं गिरीन्द्र इव दुर्गमः ॥ ९ ॥\n\nबभौ बलो दैत्यपृष्ठे सुन्दरो लोलकुण्डलः ।\n\nआकाशस्थः पूर्णचन्द्रः सतडिज्जलदो यथा ॥ १० ॥\n\nदैत्यं भयंकरं वीक्ष्य बलदेवो महाबलः ।\n\nरुषाऽहनन्मुष्टिना तं शिरस्यद्रिं यथाऽद्रिभित् ॥ ११ ॥\n\nविशीर्णमस्तको दैत्यो यथा वज्रहतो गिरिः ।\n\nपपात भूमौ सहसा चालयन् वसुधातलम् ॥ १२ ॥\n\nतज्ज्योतिर्निर्गतं दीर्घं बले लीनं बभूव ह ।\n\nतदैव ववृषुर्देवाः पुष्पैर्नन्दनसंभवैः ॥ १३ ॥\n\nअभूज्जय जयारावो दिवी भूमौ नृपेश्वर ।\n\nएवं श्रीबलदेवस्य चरितं परमाद्‌भुतम् ।\n\nमया ते कथितं राजन् किं भूयः श्रोतुमिच्छसि ॥ १४ ॥\n\nबहुलाश्व उवाच -\n\nकोऽयं दैत्यः पूर्वकाले प्रलंबो रणदुर्मदः ।\n\nबलदेवस्य हस्तेन मुक्तिं प्राप कथं मुने ॥ १५ ॥\n\nश्रीनारद उवाच -\n\nशिवस्य पूजनार्थं हि यक्षराट् स्ववने शुभे ।\n\nकारयामास पुष्पाणां रक्षां यक्षैरितस्ततः ॥ १६ ॥\n\nतदप्यस्यापि जगृहुः पुष्पाणि प्रस्फुरंति च ।\n\nततः क्रुद्धो ददौ शापं यक्षराड् धनदो बली ॥ १७ ॥\n\nये गृह्णंत्यस्य पुष्पाणि स्वे चान्ये सुरमानवाः ।\n\nभवितारोऽसुराः सर्वे मच्छापात् सहसा भुवि ॥ १८ ॥\n\nहूहूसुतोऽथ विजयो विचरन् तीर्थभूमिषु ।\n\nवनं चैत्ररथं प्राप्तो गायन् विष्णुगुणान्पथि ॥ १९ ॥\n\nवीणापाणिरजानन्वै गन्धर्वः सुमनांसि च ।\n\nगृहीत्वा सोऽसुरो जातो गन्धर्वत्वं विहाय तत् ॥ २० ॥\n\nतदैव शरणं प्राप्तः कुबेरस्य महात्मनः ।\n\nनत्वा तत्प्रार्थनां चक्रे कृतांजलिपुटः शनैः ॥ २१ ॥\n\nतस्मै प्रसन्नो राजेन्द्र कुबेरोऽपि वरं ददौ ।\n\nत्वं विष्णुभक्तः शांतात्मा मा शोकं कुरु मानद ॥ २२ ॥\n\nद्वापरांते च ते मुक्तिः बलदेवस्य हस्ततः ।\n\nभविष्यति न सन्देहो भांडीरे यमुनातटे ॥ २३ ॥\n\nश्रीनारद उवाच -\n\nहूहूसुतः स गन्धर्वः प्रलंबोऽभून्महासुरः ।\n\nकुबेरस्य वराद्‍राजन् परं मोक्षं जगाम ह ॥ २४ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nप्रलम्बवधो नाम विंशोऽध्यायः ॥ २० ॥\n\nहरिः ॐ तत्सच्छ्रीकृष्णार्पणमस्तु ॥"
    }
]