[
    {
        "text": "अध्यायः ३२\n\n\nगर्ग उवाच - \n\nअथ वै बल्वलं दैत्यं शोचंतं कांचनासने ॥ \n\n मयः प्रत्याह वचनं ज्येष्ठं कुंभश्रुतिर्यथा ॥१॥\n\n अद्य दृष्टं त्वया राजन् यदूनां बलमेव हि ॥ \n\n दैत्यवृन्दैश्च निहताश्चत्वारो मंत्रिणस्तव ॥२॥\n\n अवशेषस्त्वमेवासि ह्यथवाहं च त्वत्पुरे ॥ \n\n तस्मात्तवेच्छा दैत्येंद्र यथा भूयात्तथा कुरु ॥३॥\n\n बल्वलः प्राह वचनमद्य यास्याम्यहं रणे ॥ \n\n शीघ्रं हंतुं यदून्सर्वांस्त्वं गुप्तो भव मन्दिरे ॥४॥\n\n हरिः कृष्णस्तु नंदस्य पुरा पुत्रः प्रकीर्तितः ॥ \n\n वसुदेवो मन्यते तं मत्पुत्रोऽयं गतत्रपः ॥५॥\n\n हैयंगवीनदुग्धाज्यदधितक्रादिकं तु सः ॥ \n\n चोरयामास गोपीनां रसिको रासमण्डले ॥६॥\n\n जरासुतभयात्सोऽपि समुद्रं शरणं गतः ॥ \n\n मारितो मातुलो येन किं करिष्यति पौरुषम् ॥७॥\n\n इति तद्वाक्यमाकर्ण्य मयः प्रकुपितोऽब्रवीत् ॥\n\n मय उवाच - \n\nयस्माद्बिभेति ब्रह्मा च शिवो माया पुरंदरः ॥८॥\n\n भयदं निर्भयं कृष्णं तं विनिंदसि निंदक ॥ \n\n कृष्णं निंदति यो मूढो ह्यज्ञानाच्च कुसंगतः ॥९॥\n\n कुम्भीपाके स पतति यावद्वै ब्रह्मणो वयः ॥१०॥\n\n चण्डपालशिशुपालमण्डली-\n\n     भञ्जनं दनुजदर्पखण्डनम् ॥ \n\n माधवं मदनमोहनं परं त्वं \n\n     भजस्व कुलकौशलाय च ॥११॥\n\n मयस्य वचनं श्रुत्वा ज्ञानं प्राप्तोऽपि बल्वलः ॥ \n\n क्षणं विचार्य राजेन्द्र प्रोवाच प्रहसन्निव ॥१२॥\n\n बल्वल उवाच - \n\nजानाम्यहं विश्वपतिं च कृष्णं \n\n     शेषं बलं वै मदनं च कार्ष्णिम् ॥ \n\n अत्रागतं पद्मभवं हि चैषां \n\n     वध्या वयं तेन हयो हृतोऽयम् ॥१३॥\n\n एषां बाणैश्च निहतो यदाहं निधनं गतः ॥ \n\n तदा सुखेन यास्यामि शीघ्रं विष्णोः परं पदम् ॥१४॥\n\n पुरा च वैरभावेन वैकुण्ठं बहवो गताः ॥ \n\n दानवा राक्षसाश्चैव तं च भावं करोम्यहम् ॥१५॥\n\n इत्युक्त्वा दंशितो भूत्वा दानवानां शिरोमणिः ॥ \n\n स्वसैन्यपालकं तूर्णं समाहूयेदमब्रवीत् ॥१६॥\n\n पटहेन ममाज्ञां त्वं पुर्यां देहि प्रयत्‍नतः ॥ \n\n अनिरुद्धेन युद्धाय वीरेषु सैन्यपालक ॥१७॥\n\n ये ममाज्ञां न मन्यन्ते ते वधार्हा रणं विना ॥ \n\n आत्मजा वा भ्रातरो वा ह्यन्येषां चैव का कथा ॥१८॥\n\n इति श्रुत्वा स तद्वाक्यं रथ्यां रथ्यां गृहे गृहे ॥ \n\n पटहेनापि तस्याज्ञां घोषयामास वेगतः ॥१९॥\n\n श्रुत्वा पटहनिर्घोषं दैत्याः शीघ्रं भयातुराः ॥ \n\n गृहीत्वा सर्वशस्त्राणि ह्याजग्मुस्ते सभातलम् ॥२०॥\n\n सैन्यपालस्ततः पूर्वं लक्षदैत्यैः समावृतः ॥ \n\n रथेन कवची धन्वी निर्जगाम पुराद्बहिः ॥२१॥\n\n दुर्नेत्रो दुर्मुखश्चैव दुःखभावश्च दुर्मदः ॥ \n\n एते वै मंत्रिणां पुत्राश्चत्वारस्ते विनिर्ययुः ॥२२॥\n\n मतंगजैर्महामत्तैश्चंचलांगैस्तुरंगमैः ॥ \n\n रथैश्च देवधिष्ण्याभैर्विद्याधरसमैर्नरैः ॥२३॥\n\n सद्यः कामगयानेन मयदत्तेन बल्बलः ॥ \n\n स्वयं जगाम युद्धार्थे चतुर्लक्षैर्महासुरैः ॥२४॥\n\n सैन्यपालस्य पुत्रस्तु भोजनं कुरुते गृहे ॥ \n\n बुभिक्षितश्च युद्धाय शीघ्रं सोऽपि न निर्गतः ॥२५॥\n\n नागतं तं विलोक्याथ सैन्ये बल्वलसैनिकाः ॥ \n\n नृपाय कथयामासुस्तस्य वार्तां च शंकिताः ॥२६॥\n\n ततस्तद्वचनाद्वीरा बद्ध्वा तं दामभी रुषा ॥ \n\n नृपाग्रे चानयामासुः प्रफुल्लवदनेक्षणाः ॥२७॥\n\n तं दृष्ट्वा भर्त्सयित्वा च बल्वलश्चण्डशासनः ॥ \n\n भुशुण्डीं वदने चापि मारयामास वेगतः ॥२८॥\n\n दैत्याः सर्वे भयं प्रापुर्वधं तस्य निरीक्ष्य च ॥ \n\n सैन्यपालस्तु संग्रामे मृतं पुत्रं निशम्य च ॥२९॥\n\n रथात्पपात दुःखार्तस्ताडयन्मस्तकं करैः ॥ \n\n विललाप भृशं सोऽपि पुत्रदुःखेन दुःखितः ॥३०॥\n\n हा पुत्र वीर पितरं त्यक्त्वा मां जरठं रणे ॥ \n\n गतः शतघ्नीमार्गेण स्वर्गे मामविलोक्य च ॥३१॥\n\n विना युद्धेन हे पुत्र क्व गतो नृपशासनात् ॥ \n\n इत्येवं विलपंस्तत्र रुरोद रणमण्डले ॥३२॥\n\n ततश्च मंत्रिणां पुत्राः शोचंतं प्रोचुरग्रतः ॥\n\n मंत्रिपुत्रा ऊचुः - \n\nरोदनं मा कुरु रणे शूरोऽसि त्वं तु पालक ॥३३॥\n\n दुःखे कृते च त्वत्पार्श्वे नागमिष्यति वै मृतः ॥ \n\n आजन्मतश्च जंतूनां मृत्युर्भवति सांप्रतम् ॥३४॥\n\n धीरास्तत्र न शोचंति मूर्खाः शोचंति नित्यशः ॥ \n\n गर्भेऽपि च मृताः केचित्केचिद्वै जन्ममात्रतः ॥३५॥\n\n बालत्वे यौवनत्वे च वृद्धत्वे केचिदेव हि ॥ \n\n केचिच्छस्त्रेण रोगेण दुःखेन पतनेन च ॥३६॥\n\n सर्वे मृत्युं गमिष्यंति दैवात्कर्मवशा नराः ॥ \n\n को वा कस्य पिता पुत्रः को वा कस्य प्रिया प्रसूः ॥३७॥\n\n संयुनक्ति विधाता वै वियुनक्ति च कर्मणा ॥ \n\n संयोगे परमानन्दो वियोगे प्राणसंकटम् ॥३८॥\n\n शश्वद्‌भवति मूढस्य नात्मारामस्य निश्चितम् ॥ \n\n आत्मघाती यदा भूत्वा प्राणांस्त्यजसि दुःखितः ॥३९॥\n\n पुनर्जन्म च निरयं व्रजिष्यसि न संशयः ॥ \n\n तस्माद्यदूत्तमैः सार्द्धं युद्धं कुरु महारणे ॥४०॥\n\n क्षत्रियस्य परं श्रेयो धर्मयुद्धान्न विद्यते ॥ \n\n धर्मयुद्धेन संग्रामे ये हताः शत्रुसंमुखे ॥४१॥\n\n व्रजंति ते विष्णुपदं लोकान्सर्वान्विहाय च ॥\n\n गर्ग उवाच - \n\nएवं संबोधितो दैत्यैः शोकं सर्वं विहाय च ॥४२॥\n\n सर्वान्वीरानागतांश्च ददर्श रोषपूरितः ॥ \n\n दृष्ट्वा सर्वान्स संग्रामे शीघ्रं प्राह रुषा ज्वलन् ॥४३॥\n\n\n\n\n\nइति श्रीगर्गसंहितायां हयमेधखण्डे \n\nसैन्यपालसुतवधो नाम द्वात्रिंशोऽध्यायः ॥३२॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]