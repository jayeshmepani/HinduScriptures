[
    {
        "text": "अध्यायः ४०\n\n\nगर्ग उवाच - \n\nमुक्तस्तुरंगः कृष्णेन पत्रचामरभूषितः ॥ \n\n प्रययौ स बहून्देशान्नेत्राभ्यां च विलोकयन् ॥१॥\n\n बल्वलं निर्जितं श्रुत्वा नानादेशाधिपा नृपाः ॥ \n\n हयं न जगृहुः प्राप्तं श्रीकृष्णस्य भयान्नृप ॥२॥\n\n इत्थं व्रजन्भारते वै यदुवीरतुरंगमः ॥ \n\n एकमासेन राजेंद्र प्राप्तोऽभूद्‌व्रजमण्डले ॥३॥\n\n ततः कृष्णां समुत्तीर्य दृष्ट्वा वृन्दावनं वनम् ॥ \n\n तमालस्य तले राजन्स्थितोऽभूद्धयसत्तमः ॥४॥\n\n दूर्वां चरंतं तुरगं विलोक्य \n\n     विहाय गास्ते किल गोपबालाः ॥ \n\n समाययुस्ते नृप कौतुकेन \n\n     हयस्य पार्श्वे करताडनैश्च ॥५॥\n\n इति पश्यत्सु सर्वेषु श्रीदामा गोपनायकः ॥ \n\n जग्राह लीलया राजञ्चरंतं चंचलं हयम् ॥६॥\n\n गोपाशेन हयं बद्ध्वा गले गोपैः समन्वितः ॥ \n\n केनोत्सृष्टो वदन्वाक्यं नन्दस्य निकटं ययौ ॥७॥\n\n आगतं वाजिनं दृष्ट्वा नन्दोऽपि हर्षपूरितः ॥ \n\n तत्पत्रं वाचयित्वाऽऽह सर्वान्गद्‌गदया गिरा ॥८॥\n\n उग्रसेनहयश्चैष पुरे मम समागतः ॥ \n\n पालितो ह्यनिरुद्धेन मत्पौत्रेण सर्वतः ॥९॥\n\n गृह्णामि यज्ञतुरगं मित्राणां मिलनाय च ॥ \n\n ततः प्रपौत्रं पश्यामि कृष्णाकारं प्रियंकरम् ॥१०॥\n\n इत्युक्त्वा नन्दराजस्तु द्र्ष्टुं गोपैः समन्वितः ॥ \n\n कथयित्वा यशोदाग्रेऽभिप्रायं निर्ययौ पुरात् ॥११॥\n\n तदैव यादवाः सर्वे भोजवृष्ण्यंधकादयः ॥ \n\n हयस्य पृष्ठतो लग्नास्तत्राजग्मुर्नृपेश्वर ॥१२॥\n\n विलोकयंतो नयपालतीर्थे \n\n     तथा च मार्गे मिथिलामयोध्याम् ॥ \n\n बर्हिष्मतीं चैव हि कान्यकुब्जं \n\n     सांकर्षणं गोकुलमेव राजन् ॥१३॥\n\n मार्तंडकन्यां मथुरां पुरीं च \n\n     विराजते यत्र तु केशवश्च ॥ \n\n वृंदावने नन्दपुरे नृपेंद्र \n\n     समागताः कृष्णयुताश्च सर्वे ॥१४॥\n\n नन्दग्रामं तत्र दृष्ट्वा रथस्थो नन्दनंदनः ॥ \n\n सर्वेषामग्रतो भूत्वा ह्याययौ यादवैर्वृतः ॥१५॥\n\n ददर्श तत्र पुरतो गोपालैः पितरं हरिः ॥ \n\n संस्थितं तु पुरस्कृत्य वारणेन्द्रमलंकृतम् ॥१६॥\n\n वादित्रैः शंखशब्दैश्च जयशब्दैर्नृपेश्वर ॥ \n\n पुष्पालंकारकलशलाजाद्यैः परिभूषितम् ॥१७॥\n\n ततश्च यादवाः सर्वे नेमुर्नंदं निरीक्ष्य च ॥ \n\n हर्षाश्रुविप्लुता राजन्नुद्धवाद्याश्च तत्र वै ॥१८॥\n\n तदैव नन्दराजस्य दक्षिणांगमथास्फुरत् ॥ \n\n उवाच दृष्ट्वा मनसि ह्युत्तमं शकुनं नृप ॥१९॥\n\n अद्य पश्यामि नेत्राभ्यां कृष्णं किं प्रियवादिनम् ॥ \n\n यस्मान्ममाक्षिः स्फुरति दक्षिणश्च प्रियंकरः ॥ २०॥\n\n मन्नेत्रगोचरः कृष्णो यदा भूयात्तदा ह्यह्यम् ॥ \n\n गवां लक्षं प्रदास्यामि ब्राह्मणेभ्यो ह्यलंकृतम् ॥२१॥\n\n इत्युक्त्वा वचनं नंदो विरराम यदा नृप ॥ \n\n तदाशृणोत्स्वपुत्रस्यागमनं व्रजवासिभिः ॥२२॥\n\n श्रीकृष्णागमनं श्रुत्वा नन्दो विरहविप्लुतः ॥ \n\n पश्यन्हरिं च सर्वेषां विचचार रुदन्निव ॥२३॥\n\n वदन्कृष्णेति कृष्णेति गिरा गद्‌गदया भृशम् ॥ \n\n हे कृष्णचन्द्र क्व गतो दुःखितं मां न पश्यसि ॥२४॥\n\n ततो निरीक्ष्य पितरं श्रीकृष्णः पितृवत्सलः ॥ \n\n अवप्लुत्य रथात्तूर्णं पपात चरणौ पितुः ॥२५॥\n\n श्रीनन्दराजस्तनयं समुत्थाप्य चिरागतम् ॥ \n\n स्नापयामास सलिलैः कृत्वा वक्षसि नेत्रयोः ॥२६॥\n\n अक्षिभ्यां कृष्णचन्द्रस्तु मुमोचाश्रु घृणातुरः ॥ \n\n श्रीदामादीन्सखीन्दृष्ट्वा पश्चात्प्रेमपरिप्लुतः ॥२७॥\n\n पृथक्पृथक्परिरेभे कृष्णप्रेमपरिप्लुप्तः ॥ \n\n भक्तानां कोऽस्ति माहात्म्यमहो वक्तुं धरातले ॥२८॥\n\n नन्दाद्या रुरुदुर्गोपाः श्रीकृष्णाद्याश्च यादवाः ॥ \n\n प्रवक्तुं न समर्थास्ते सर्वे विरहविक्लवाः ॥२९॥\n\n अश्रुपूर्णमुखः कृष्णो गोपान्गद्‌गदया गिरा ॥ \n\n सर्वानाश्वासयामास प्रेमानंदसमाकुलान् ॥३०॥\n\n परिपूर्णतमं साक्षाच्छ्रीकृष्णं जगदीश्वरम् ॥ \n\n तादृशं ददृशुः सर्वे यादृशो मथुरां गतः ॥३१॥\n\n नवीननीरदश्यामं किशोरवयसं शिशुम् ॥ \n\n शरत्प्रभातकमलकांतिमोचनलोचनम् ॥३२॥\n\n शरत्पूर्णेंन्दुशोभाढ्यं शोभास्वाच्छादनाननम् ॥ \n\n कोटिमन्मथलावण्यं लीलानंदितसुन्दरम् ॥३३॥\n\n सस्मितं मुरलीहस्तं द्विभुजं ह्यतिसुन्दरम् ॥ \n\n तडिद्वस्त्रधरं देवं मत्स्यकुण्डलिनं हरिम् ॥३४॥\n\n चन्दनोक्षितसर्वांगम् कौस्तुभेन विराजितम् ॥ \n\n आजानुमालतीमालावनमालाविभूषितम् ॥३५॥\n\n मयूरपिच्छचूडं च सद्‌रत्‍नमुकुटोज्ज्वलम् ॥ \n\n पक्वबिंबाधरोष्ठं च नासिकोन्नतशोभनम् ॥३६॥\n\n एवं कृष्णस्य राजेन्द्र रूपं नैत्रैर्व्रजौकसः ॥ \n\n पपुरानन्दसंमग्नाः पीयूषं मानवा इव ॥३७॥\n\n अनिरुद्धं ततो नन्दः सांबादींश्चैव यादवान् ॥ \n\n आशिषं प्रददौ राजन्प्रीतः प्रेमपरिप्लुतः ॥३८॥\n\n ततः सर्वैश्च यदुभिः पुत्रपौत्रसमन्वितः ॥ \n\n विवेश स्वपुरं नन्दो गतदुःखो महामतिः ॥३९॥\n\n अवप्लुत्य रथात्कृष्णः सांबाद्यैः परिभूषितः ॥ \n\n त्वरं स्वमातुर्भवनमानंदं प्रददन्ययौ ॥४०॥\n\n दृष्ट्वा स्वमातरं कृष्णो गृहद्वारे समागताम् ॥ \n\n रुदतीं बाष्पकण्ठी तां ननाम प्ररुदन्हरिः ॥४१॥\n\n यशोदा तस्य जननी स्वप्राणेभ्यः प्रियं सुतम् ॥ \n\n उपगूह्य ददौ तस्मै गिरा गद्‌गदयाऽऽशिषः ॥४२॥\n\n नन्दस्तथोपनंदश्च तथा षड्‌वृषभानवः ॥ \n\n वृषभानुवरश्चैव ह्येते द्रष्टुं समाययुः ॥४३॥\n\n तत्रागतानां गोपानां श्रीकृष्णो यादवैर्वृतः ॥ \n\n यथाविध्युपसंगम्य सर्वेषां मानमादधे ॥४४॥\n\n ते तु कृष्णस्य कुशलं पप्रच्छुर्मुदिताननाः ॥ \n\n तेषां कृष्णस्तु भगवान्पप्रच्छ कुशलं परम् ॥४५॥\n\n ततश्च यमुनातीरे वृंदारण्ये नृपेश्वर ॥ \n\n बभूवुः शिबिराः सर्वेऽनिरुद्धस्य महात्मनः ॥४६॥\n\n शिबिरेष्वनिरुद्धाद्या सांबाद्याश्चोद्धवादयः ॥ \n\n निवासं चक्रिरे कृष्णः स्थितोऽभून्नंदपत्तने ॥४७॥\n\n आगतेभ्यश्च सर्वेभ्यो नंदः कृष्णेन संयुतः ॥ \n\n भोजनं प्रददौ राजन्पशुभ्यश्च तृणानि च ॥४८॥\n\n\n\n\n\nइति श्रीगर्गसंहितायां हयमेधखण्डे \n\nव्रजप्रवेशो नाम चत्वारिंशोऽध्यायः ॥४०॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]