[
    {
        "text": "अध्यायः १०\n\n\n\n\n\nअश्वमेधखण्डः - दशमोऽध्यायः \n\n\n\nउग्रसेन-रुचिमती-संवादम् - \n\n\n\n\n\nश्रीगर्ग उवाच - \n\nइति ब्रुवति श्रीकृष्णे हंसस्थश्चतुराननः ॥ \n\n आजगाम कुशस्थल्यामीश्वरेण समन्वितः ॥१॥\n\n तत इन्द्रः कुबेरश्च यमो वरुण एव च ॥ \n\n वायुर्वायुसखाश्चैव नैर्ऋतश्च निशाकरः ॥२॥\n\n एते समाययू राजन्कृष्णदर्शनकांक्षया ॥ \n\n ततश्च द्वादशादित्या वेतालाश्च मरुद्‌गणाः ॥३॥\n\n विश्वेदेवाश्च साध्याश्च गंधर्वाः किन्नरास्तथा ॥ \n\n विद्याधराश्च मुनयः श्रीकृष्णं द्रष्टुमाययुः ॥४॥\n\n तत्रागतानां देवानामुग्रसेनेन माधवः ॥\n\n यथाविध्युपसंगम्य सर्वेषां मानमादधे ॥५॥\n\n आसनेषूपविष्टेषु सभायां निर्जरेष्वथ ॥ \n\n श्लाघां चकार सर्वेषां लीलानरवपुर्हरिः ॥६॥\n\n अथ ब्रह्मा हरेः पार्श्वे स्थितः शक्रेण नोदितः ॥ \n\n प्रत्युवाच जगन्नाथं बलभद्रसमन्वितम् ॥७॥\n\n ब्रह्मोवाच\n\n पौत्रस्ते बालकः कृष्ण राजन्येभ्यश्च पालनम् ॥ \n\n कठिनं श्यामकर्णस्य करिष्यति कथं हरे ॥८॥\n\n मा तं प्रेषय तस्मात्त्वं रक्षणाय हयस्य वै ॥ \n\n विघ्नाश्च बहवः सन्ति प्रद्युम्नं प्रेषयस्व च ॥९॥\n\n संकर्षणं वा गोविन्द ह्यथवा रक्ष त्वं हयम् ॥ \n\n इति तद्वचनं श्रुत्वा निजगौ प्रहसन्हरिः ॥१०॥\n\n श्रीभगवानुवाच\n\n अनिरुद्धो हठाद्याति मन्निषेधं न मन्यते ॥ \n\n तस्मात्तन्निकटे गत्वा निषेधं कुरु यत्‍नतः ॥११॥\n\n कृष्णस्य वाक्यमाकर्ण्य विधिश्चंद्रसमन्वितः ॥ \n\n ययौ निवारणार्थायानिरुद्धं कार्ष्णिनन्दनम् ॥१२॥\n\n यदा गतौ समीपे तु सुरज्येष्ठकलानिधी ॥ \n\n विग्रहे ह्यनिरुद्धस्य सद्यस्तौ लीनतां गतौ ॥१३॥\n\n बभूवुर्विस्मिताः सर्वे शिवशक्रादयः सुराः ॥ \n\n यादवा मुनयश्चैव ह्युग्रसेनादयो नृपाः ॥ १४॥\n\n वज्रनाभ त्वत्पितरं संस्तुवन्ति गणाः किल ॥ \n\n परिपूर्णतमं तस्मादनिरुद्धं वदंति हि ॥१५॥\n\n गर्ग उवाच - \n\nअथोग्रसेनो नृपतिः सभातला-\n\n     दुत्थाय कृष्णं मनसा प्रणम्य च ॥ \n\n स्वांतःपुरं सुन्दररत्‍नवेष्टितं \n\n     जगाम राजन्क्रतुकौतुकावृतः ॥१६॥\n\n गत्वा ह्यंतपुरे राजा सुरेन्द्रसदनोपमे ॥ \n\n पर्यंकस्थां रुचिमतीं शचीतुल्यां वराननाम् ॥१७॥\n\n दासीभिः सेवितां राज्ञीं वस्त्रालंकारवेष्टिताम् ॥ \n\n वीजितां चामरैः शुक्लैर्ददर्श नृपसत्तमः ॥१८॥\n\n सा विलोक्यागतं तत्र स्वपतिं यादवेश्वरम् ॥ \n\n उत्थाय चादरं राजन् चकार विधिना किल ॥१९॥\n\n ततः स्थित्वा स पर्यंके वृष्णीशो स्वां प्रियां पराम् ॥ \n\n प्रोवाच प्रहसन् वाण्या घनशब्दगभीरया ॥२०॥\n\n हयमेधं करिष्येऽहं प्रिये कृष्णाज्ञयाऽद्य वै ॥ \n\n नरो यस्य प्रतापेन लभते वाञ्छितं फलम् ॥२१॥\n\n गर्ग उवाच - \n\nइति तद्वचनं श्रुत्वा पुत्रदुःखेन दुःखिता ॥ \n\n स्मरंती कृपणा पुत्रान्प्रत्युवाच नृपेश्वरम् ॥२२॥\n\n राज्ञ्युवाच - \n\nपुत्रदर्शनहीनाया राजन्मे सर्वसंपदः ॥ \n\n न रोचंते सुरैः प्रार्थ्याः सुखेन त्वं क्रतुं कुरु ॥२३॥\n\n यदि यज्ञप्रतापेन पुत्रो भवति सुन्दरः ॥ \n\n तदा प्रसन्नचित्ताहं भविष्यामि नृपेश्वर ॥२४॥\n\n तस्या वाक्यं समाकर्ण्य नृपः खिन्नमना ह्यभूत् ॥ \n\n पुनराह प्रियां तत्र श्रद्धां श्राद्धसुरो यथा ॥२५॥\n\n राजोवाच - \n\nशृणु भद्रे त्विमामाशां पुत्राणां बहुदुःखदाम् ॥ \n\n त्वक्त्वा विमुक्तिदं साक्षात्कृष्णं भज परात्परम् ॥२६॥\n\n अहं वृद्धस्तु त्वं वृद्धा कथं पुत्रो भविष्यति ॥ \n\n तस्मादज्ञानजं शोकं त्यज बंधनकारणम् ॥२७॥\n\n श्रुत्वा तु यादवेंद्रस्य वाक्यं विज्ञानदं परम् ॥ \n\n राजन् रुचिमती प्राह यदूनां प्रवरं पतिम् ॥२८॥\n\n रुचिमत्युवाच - \n\nराजन् यज्ञप्रतापेन प्राप्यते वाञ्छितं फलम् ॥ \n\n अहं तु कामये द्रष्टुं हतपुत्रान्समागतान् ॥२९॥\n\n यदि त्वमीदृशं वाक्यं मृतानां दर्शनं कुतः ॥ \n\n वदिष्यसि मदग्रे हि ततोऽन्यच्छृणु मन्मुखात् ॥३०॥\n\n कृष्णेन दत्तं तत्पुत्रं गुरवे गुरुदक्षिणाम् ॥ \n\n तद्वत्स्वपुत्रान्‌ राजेंद्र कामये द्रष्टुमागतान् ॥३१॥\n\n गर्ग उवाच - \n\nइति श्रुत्वाऽऽह्वयामास मां च कृष्णं बृहच्छ्रवाः ॥ \n\n तयोः सपर्यां महतीमागताभ्यां चकार ह ॥३२॥ \n\n तौ पूजयित्वाभिप्रायं ताभ्यां सर्वं न्यवेदयत् ॥ \n\n उग्रसेनस्य वाक्यं वै श्रुत्वा मद्वचनाद्धरिः ॥३३॥\n\n उपशक्रो यथा शक्रं प्राह तद्वन्नृपेश्वर ॥\n\n श्रीभगवानुवाच - \n\nशृणु राजँस्तव सुताः प्रधने निहताः पुरा ॥३४॥\n\n ते सर्वे दिव्यदेहेन वर्तन्ते दिवि देववत् ॥ \n\n तस्मात्वं नृपशार्दूल पुत्रशोकं विहाय च ॥३५॥\n\n अश्वमेधं क्रतुवरं कुरु धैर्येण भूपते ॥ \n\n दर्शयिष्याम्यहं सर्वान् यज्ञस्यांते च ते सुतान् ॥३६॥\n\n निशम्य कृष्णवचनमुर्वीशः स्वां प्रियां मुदा ॥ \n\n आश्वास्य च शुभैर्वाक्यैः सुधर्मां सुजनैर्ययौ ॥३७॥\n\n आगतं तु नृपं वीक्ष्य श्रीकृष्णेन समन्वितम् ॥ \n\n दिक्पालाश्च प्रणेमुर्वै रामेशानादयः सुराः ॥३८॥\n\n उग्रसेनस्य भूपस्य वज्रनाभे तपः परम् ॥ \n\n किं वर्णयामि यं सर्वे श्रीकृष्णाद्या नमंति हि ॥३९॥\n\n यादवेंद्रस्तु सर्वान् वै देवान्नत्वा विलज्जितः ॥ \n\n शक्रसिंहासने दिव्ये नारुरोह विचारयन् ॥४०॥\n\n तदैव कृष्णो भगवान्गृहीत्वा पाणिना नृपम् ॥ \n\n स्वभक्तं स्थापयामास तस्मिन् वै वासवासने ॥४१॥\n\n\n\n\n\nइति श्रीगर्गसंहितायां हयमेधचरित्रे \n\nराजराज्ञीसंवादे दशमोऽध्यायः ॥१०॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]