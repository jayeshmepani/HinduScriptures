[
    {
        "text": "अध्यायः १३\n\n\n वैदेह उवाच -\n\nयद्‌रजो दुर्लभं लोके योगिनां बहुजन्मभिः ।\n\nतत्पादाब्जं हरेः साक्षाद्‌बभौ कालियमूर्द्धसु ॥ १ ॥\n\nकोऽयं पूर्वं कुशलकृत्कालियो फणिनां वरः ।\n\nएनं वेदितुमिच्छामि ब्रूहि देवर्षिसत्तम ॥ २ ॥\n\nश्रीनारद उवाच -\n\nस्वायंभुवान्तरे पूर्वं नाम्ना वेदशिरा मुनिः ।\n\nविंध्याचले तपोऽकार्षीद्‌भृगुवंशसमुद्‌भवः ॥ ३ ॥\n\nतदाश्रमे तपः कर्तुं प्राप्तो ह्यश्वशिरा मुनिः ।\n\nतं वीक्ष्य रक्तनयनः प्राह वेदशिरा रुषा ॥ ४ ॥\n\nवेदशिरा उवाच -\n\nममाश्रमे तपो विप्र मा कुर्याः सुखदं न हि ।\n\nअन्यत्र ते तपोयोग्या भूमिर्नास्ति तपोधन ॥ ५ ॥\n\nश्रीनारद उवाच -\n\nश्रुत्वाऽथ वेदशिरसो वाक्यं ह्यश्वशिरा मुनिः ।\n\nक्रोधयुक्तो रक्तनेत्रः प्राह तं मुनिपुंगवम् ॥ ६ ॥\n\nअश्वशिरा उवाच -\n\nमहाविष्णोरियं भूमिः न ते मे मुनिसत्तम ।\n\nकतिभिर्मुनिभिश्चात्र न कृतं तप उत्तमम् ॥ ७ ॥\n\nश्वसन् सर्प इव त्वं भो वृथा क्रोधं करोषि हि ।\n\nतदा सर्पो भव त्वं हि भूयात्ते गरुडाद्‌भयम् ॥ ८ ॥\n\nवेदशिरा उवाच -\n\nत्वं महादुरभिप्रायो लघुद्रोहे महोद्यमः ।\n\nकार्यार्थी काम इव कौ त्वं काको भव दुर्मते ॥ ९ ॥\n\nआविरासीत्ततो विष्णुरित्थं च शपतोस्तयोः ।\n\nस्वस्वशापाद्दुःखितयोः सांत्वयामास तौ गिरा ॥ १० ॥\n\nश्रीभगवानुवाच -\n\nयुवां तु मे समौ भक्तौ भुजाविव तनौ मुनी ।\n\nस्ववाक्यं तु मृषा कर्तुं समर्थोऽहं मुनीश्वरौ ॥ ११ ॥\n\nभक्तवाक्यं मृषा कर्तुं नेच्छामि शपथो मम ।\n\nते मूर्ध्नि हे वेदशिरः चरणौ मे भविष्यतः ॥ १२ ॥\n\nतदा ते गरुडाद्‌भीतिः न भविष्यति कर्हिचित् ।\n\nशृणु मेऽश्वशिरो वाक्यं शोचं मा कुरु मा कुरु ॥ १३ ॥\n\nकाकरूपेऽपि सुज्ञानं ते भविष्यति निश्चितम् ।\n\nपरं त्रैकालिकं ज्ञानं संयुतं योगसिद्धिभिः ॥ १४ ॥\n\nश्रीनारद उवाच -\n\nउत्युक्त्वाथ गते विष्णौ मुनिरश्वशिरा नृप ।\n\nसाक्षात्काकभुषंडोऽभूद्‌योगींद्रो नीलपर्वते ॥ १५ ॥\n\nरामभक्तो महातेजाः सर्वशास्त्रार्थदीपकः ।\n\nरामायणं जगौ यो वै गरुडाय महात्मने ॥ १६ ॥\n\nचाक्षुषे ह्यन्तरे प्राप्ते दक्षः प्राचेतसो नृप ।\n\nकश्यपाय ददौ कन्या एकादश मनोहराः ॥ १७ ॥\n\nतासां कद्रूश्च या श्रेष्ठा साऽद्यैव रोहिणी स्मृता ।\n\nवसुदेवप्रिया यस्यां बलदेवोऽभवत्सुतः ॥ १८ ॥\n\nसा कद्रूश्च महासर्पान् जनयामास कोटिशः ।\n\nमहोद्‌भटान् विषबलानुग्रान् पंचशताननान् ॥ १९ ॥\n\nमहाफणिधरान् कांश्चिद्दुःसहांश्च शताननान् ।\n\nतेषां वेदशिरा नाम कालियोऽभून्महाफणी ॥ २० ॥\n\nतेषामादौ फणीन्द्रोऽभूच्छेषोऽनन्तः परात्परः ।\n\nसोऽद्यैव बलदेवोऽस्ति रामोऽनन्तोऽच्युताग्रजः ॥ २१ ॥\n\nएकदा श्रीहरिः साक्षाद्‌भगवान् प्रकृतेः परः ।\n\nशेषं प्राह प्रसन्नात्मा मेघगंभीरया गिरा ॥ २२ ॥\n\nश्रीभगवानुवाच - भूमंडलं समाधातुं सामर्थ्यं कस्यचिन्न हि ।\n\nतस्मादेनं महीगोलं मूर्ध्नि तं हि समुद्धर ॥ २३ ॥\n\nअनंतविक्रमस्त्वं वै यतोऽनन्त इति स्मृतः ।\n\nइदं कार्यं प्रकर्तव्यं जनकल्याणहेतवे ॥ २४ ॥\n\nशेष उवाच -\n\nअवधिं कुरु यावत्त्वं धरोद्धारस्य मे प्रभो ।\n\nभूभारं धारयिष्यामि तावत्ते वचनादिह ॥ २५ ॥\n\nश्रीभगवानुवाच -\n\nनित्यं सहस्रवदनैरुच्चारं च पृथक् पृथक् ।\n\nमद्‌गुणस्फुरतां नाम्नां कुरु सर्पेंद्र सर्वतः ॥ २६ ॥\n\nमन्नामानि च दिव्यानि यदा यांत्यवसानताम् ।\n\nतदा भूभारमुत्तार्य फणिस्त्वं सुसुखी भव ॥ २७ ॥\n\nशेष उवाच -\n\nआधारोऽहं भविष्यामि मदाधारश्च को भवेत् ।\n\nनिराधारः कथं तोये तिष्ठामि कथय प्रभो ॥ २८ ॥\n\nश्रीभगवानुवाच -\n\nअहं च कमठो भूत्वा धारयिष्यामि ते तनुम् ।\n\nमहाभारमयीं दीर्घां मा शोचं क्रु मत्सखे ॥ २९ ॥\n\nश्रीनारद उवाच -\n\nतदा शेषः समुत्थाय नत्वा श्रीगरुडध्वजम् ।\n\nजगाम नृप पातालादधो वै लक्षयोजनम् ॥ ३० ॥\n\nगृहीत्वा स्वकरेणेदं गरिष्ठं भूमिमंडलम् ।\n\nदधार स्वफणे शेषोऽप्येकस्मिंश्चंडविक्रमः ॥ ३१ ॥\n\nसंकर्षणेऽथ पाताले गतेऽनन्तपरात्परे ।\n\nअन्ये फणीन्द्रास्तमनु विविशुर्ब्रह्मणोदिताः ॥ ३२ ॥\n\nअतले वितले केचित्सुतले च महातले ।\n\nतलातले तथा केचित्संप्राप्तास्ते रसातले ॥ ३३ ॥\n\nतेभ्यस्तु ब्रह्मणा दत्तं द्वीपं रमणकं भुवि ।\n\nकालियप्रमुखास्तस्मिन् अवसन्सुखसंवृताः ॥ ३४ ॥\n\nइति ते कथितं राजन् कालियस्य कथानकम् ।\n\nभुक्तिदं मुक्तिदं सारं किं भूयः श्रोतुमिच्छसि ॥ ३५ ॥"
    }
]