[
    {
        "text": "अध्यायः ०७\n\n\n\n\n\nअश्वमेधखण्डः - सप्तमोऽध्यायः \n\n\n\nउग्रसेनस्य अश्वमेधयज्ञोद्योगम् - \n\n\n\n\n\nगर्ग उवाच - \n\nदेवर्षिश्चैकदा राजन्दृष्ट्वा रामं च केशवम् ॥ \n\n स्ववीणां वादयन्कृष्णगाथां गायन्समाययौ ॥१॥\n\n ब्रह्मलोकात्सर्वलोकान्पश्यन्भास्करसन्निभः ॥ \n\n साकं तुंबरुणा पिंगजटाभारेण शोभितः ॥२॥\n\n किंचिच्छ्यामो मृगाक्षश्च काश्मीरतिलकैर्वृतः ॥ \n\n पीतेन धौतवस्त्रेण तथा पीतांबरेण च ॥\n\n रंगवल्लीमालया च व्रजस्त्रीचंदनेन च ॥ \n\n वृद्धः पंचदशाब्दैश्च मंडितः शुशुभे बहु ॥४॥\n\n दृष्ट्वा तमागतं राजा शक्रसिंहासने स्थितः ॥ \n\n सुधर्मायां स चोत्थाय नत्वा सिंहासनं ददौ ॥५॥\n\n तदंघ्री चावनिज्याथ कृत्वा पूजनमुत्तमम् ॥ \n\n तज्जलं मस्तके धृत्वा चोग्रसेनस्तमब्रवीत् ॥६॥\n\n उग्रसेन उवाच - \n\nअद्य मे सफलं जन्म सफलं सदनं च मे ॥ \n\n अद्यमे सफलश्चात्मा देवर्षे तव दर्शनात् ॥७॥\n\n नमस्तस्मै भगवते नारदाय महात्मने ॥ \n\n कामक्रोधविहीनाय ऋषीणां प्रवराय च ॥८॥\n\n किमर्थमागतोऽसि त्वमाज्ञां कुरु ममोपरि ॥ \n\n निशम्य वचनं तस्य ऋषिर्निर्जरदर्शनः ॥९॥\n\n उवाच नृपशार्दूलं मनसा नोदितो हरेः ॥\n\n नारद उवाच - \n\nयादवेंद्र महाराज धन्यस्त्वं पृथिवीपते ॥१०॥\n\n त्वद्‌भक्त्या कौ निवसति बलेन सह केशवः ॥ \n\n राजसूयः क्रतुवरः पुरा मद्वचनात्त्वया ॥११॥\n\n कृतः श्रीकृष्णकृपया द्वारकायां सुखेन च ॥ \n\n येन त्रिलोके ते कीर्तिर्नृप विस्तारिता भुवि ॥१२॥\n\n राजसूयाश्वमेधौ च कठिनौ मंडलेश्वरैः ॥ \n\n हरिभक्तस्य राजेन्द्र सुलभौ चक्रवर्तिनः ॥१३॥\n\n द्वयोर्मध्ये कृतश्चैको राजसूयस्त्वया नृप ॥ \n\n तथा युधिष्ठिरेणापि कृतः कृष्णाज्ञया ततः ॥१४॥\n\n द्वापरांते भारते तु हयमेधः क्रतूत्तमः ॥ \n\n न कृतः केन राज्ञापि मुक्तिदस्त्वघनाशनः ॥१५॥\n\n द्विजहा विश्वहा गोघ्नो वाजिमेधेन शुद्ध्यति ॥ \n\n तस्माद्वरं च यज्ञानां हयमेधं वदंति हि ॥१६॥\n\n निष्कारणं नृपश्रेष्ठ वाजिमेधं करोति यः ॥ \n\n व्रजेत्सुपर्णकेतोः स सदनं सिद्धदुर्लभम् ॥१७॥\n\n इति देवर्षिवचनमुग्रसेनो निशम्य च ॥ \n\n हयमेधं यज्ञवरं कर्तुं चक्रे मतिं नृप ॥१८॥\n\n तदैव सह रामेण कृष्णं वीक्ष्यागतं नृपः ॥ \n\n पूजयित्वाऽऽसने स्थाप्य साकं च ऋषिणाब्रवीत् ॥१९॥\n\n उग्रसेन उवाच - \n\nदेवदेव जगन्नाथ जगदीश जगन्मय ॥ \n\n वासुदेव त्रिलोकेश शृणुष्व वचमं मम ॥२०॥\n\n मत्पुत्रेण च कंसेन बालकाश्च सहस्रशः ॥ \n\n विनापराधेन हरे मारिताश्च महासुरैः ॥२१॥\n\n तस्य मुक्तिश्च गोविंदं कथं भवति पापिनः ॥ \n\n कस्मिँलोके गतः कंसो बालाघाती वदस्व मे ॥२२॥\n\n तस्य पापेनाहमपि भीतोऽस्मि जगदीश्वर ॥ \n\n पुत्रस्य पापेन पिता नरके पतति ध्रुवम् ॥२३॥\n\n पितुः पापेन पतति निरये हि तथा सुतः ॥ \n\n तस्माच्च किं कारिष्येऽहमुपायं वद माधव ॥२४॥\n\n कथितं नारदेनाद्य तच्छृणुष्व जगत्पते ॥ \n\n विप्रहा विश्वहा गोघ्नो हयमेधेन शुध्यति ॥२५॥\n\n तस्मिन् यज्ञे मनो मेऽस्ति यदि चाज्ञां प्रदास्यसि ॥\n\n\n\n गर्ग उवाच - \n\nइति तस्य वचः श्रुत्वा मुदा मदनमोहनः ॥२६॥\n\n मनसि प्राह संपश्यन्धरां भारेण पीडिताम् ॥ \n\n अहो मया तु बहुशो धराभारोऽवतारितः ॥२७॥\n\n तथापि सति कौ मध्ये सोऽश्वमेधेन नश्यति ॥ \n\n नाहं हनिष्ये शत्रून् वै स्वहस्तेन मृधांगणे ॥२८॥\n\n इति प्रतिज्ञा तु कृता विदूरथवधे मया ॥ \n\n तस्माच्च प्रेषयिष्यामि स्वपुत्रान् यादवांस्तथा ॥२९॥\n\n जेतुं वसुंधरां सर्वां हयमेधमिषेण च ॥ \n\n इति वार्तां वज्रनाभे विष्वक्सेनो विचार्य च ॥३०॥\n\n सुधर्मायां च प्रहसन्नुग्रसेनमुवाच वै ॥\n\n श्रीकृष्ण उवाच - \n\nमया हतो महाराज कंसो वैकुंठमंदिरम् ॥३१॥\n\n गतो भूत्वा ममाकारः नित्यं वसति तत्र वै ॥ \n\n तथा त्वमपि राजेंद्र विपापो दर्शनान्मम ॥३२॥\n\n तथापि हयमेधं त्वं यशोऽर्थे कुरु भूपते ॥ \n\n यज्ञेन ते महत्कीर्तिः पृथिव्यां च भविष्यति ॥३३॥\n\n इति तत्कथितं श्रुत्वा कृष्णस्याक्लिष्टकर्मणः ॥ \n\n उवाच परमं वाक्यमुग्रसेनो मुदा नृप ॥३४॥\n\n राजोवाच\n\n अद्य देव करिष्येऽ‍हमश्वमेधं क्रतूत्तमम् ॥\n\n स भविष्यति शीघ्रं वै गोविंद कृपया तव ॥३५॥\n\n हयमेधस्य च विधिं सर्वं मे ब्रूहि विस्तरात् ॥ \n\n इति श्रुत्वा च तद्वाक्यमवोचद्विष्टरश्रवाः ॥३६॥\n\n हयमेधविधिं पृच्छ देवर्षिं नारदं प्रति ॥ \n\n स तवाग्रे च वदति सर्वज्ञाता यदूद्वह ॥३७॥\n\n इति वाक्यं हरेः श्रुत्वा यदुराजो मुदान्वितः ॥ \n\n सभायां संस्थितं राजन्देवर्षिं निजगाद ह ॥३८॥\n\n तुरंगः कीदृशो भाव्यः कतिसंख्या द्विजोत्तमाः ॥ \n\n दक्षिणा कीदृशी ब्रह्मन् वद मे कीदृशं व्रतम् ॥३९॥\n\n उग्रसेनस्य वचनमाकर्ण्य देवदर्शनः ॥ \n\n स्मयमान इव प्राह प्रीत्या कृष्णं विलोकयन् ॥४०॥\n\n श्रीनारद उवाच - \n\nचंद्रवर्णं रक्तमुखं पीतपुच्छं मनोहरम् ॥ \n\n सर्वांगसुंदरं दिव्यं श्यामकर्णं सुलोचनम् ॥४१॥\n\n प्रवदंति महाराज यज्ञेऽस्मिन्हयमीदृशम् ॥ \n\n मधुमासे पूर्णिमायां मोच्योऽयं घोटको नृप ॥४२॥\n\n महावीरैः पालनीयो वर्षमात्रं हयोत्तमः ॥ \n\n अश्वस्यागमनं यावद्‌भविष्यति स्वके पुरे ॥४३॥\n\n निवसेद्धैर्यसंयुक्तस्तावत्कर्ता प्रयत्‍नतः ॥ \n\n यत्र यत्र पुरीषं च मूत्रं च कुरुते हयः ॥४४॥\n\n कर्तव्यं हवनं विप्रैर्दातव्यं गोसहस्रकम् ॥ \n\n संलिख्य कांचनं पत्रं स्वनामबलचिह्नितम् ॥४५॥\n\n हयस्य भाले बद्ध्वा च कथनीयमिदं वचः ॥ \n\n सर्वे शृणुत राजानो विमुक्तोऽस्ति हयो मया ॥४६॥\n\n कश्चिद्‍भूयः श्यामकर्णं प्रतिगृह्णातु चेद्बलात् ॥ \n\n गृह्णाति यस्तं मानेन स जेतव्यो बलात्स्वयम् ॥४७॥\n\n विप्रा विंशतिसाहस्रा यज्ञादौ कीर्तिता नृप ॥ \n\n वेदज्ञाः सर्वशास्त्रज्ञाः कुलीनाश्च तपस्विनः ॥४८॥\n\n अत्र ते कथयिष्यामि समर्थस्त्वं शृणुष्व च ॥ \n\n वाजिमेधे महाराज विप्राणां दीर्घदक्षिणाम् ॥४९॥\n\n तुरगाणां सहस्रं च गजानां शतमेव च ॥ \n\n द्विशतं स्यंदनानां च सहस्रं च गवां तथा ॥५०॥\n\n विंशद्‌भारं सुवर्णानां प्रदातव्यं द्विजे द्विजे ॥ \n\n यज्ञस्यादौ तथा चांते ईदृशी दक्षिणा मता ॥५१॥\n\n असिपत्रव्रतं कृत्वा ब्रह्मचर्यसमन्वितः ॥ \n\n कौ पत्‍न्या सार्द्धमेकत्र कुर्याच्च शयनं नीशि ॥५२॥\n\n वर्षमात्रं महाराज कर्तव्यं व्रतमीदृशम् ॥ \n\n दीनानां च प्रदातव्यमन्नं वा बहुशो धनम् ॥५३॥\n\n विधिनानेन राजेंद्र क्रतुरेष भविष्यति ॥ \n\n असिपत्रव्रतयुतो बहुपुत्रफलप्रदः ॥५४॥\n\n भीष्मं विना हि मदनं को विजेतुं भवेन्नरः ॥ \n\n तस्माद्‌भीता न कुर्वंति कठिनं चैनमद्‌भुतम् ॥५५॥\n\n कामं प्रतिविजेतुं वै शक्तिस्ते विद्यते यदि ॥ \n\n कुरु गर्गं समाहूय यज्ञारंभं नृपोत्तम ॥५६॥\n\n\n\n\n\nइति श्रीगर्गसंहितायामश्वमेधखंडे \n\nयज्ञोद्योगवर्णनं नाम सप्तमोऽध्यायः ॥७॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]