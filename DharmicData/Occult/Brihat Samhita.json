[
    {
        "text": "वराहमिहिर बृहत्संहिता \nअनुक्रमणिका\n\n  १ उपनयनाध्यायः\n  २ अथातः सांवत्सरसूत्रं व्याख्यास्यामः\n  ३ आदित्यचाराध्यायः\n  ४ चन्द्रचाराध्यायः\n  ५ राहुचाराध्यायः\n  ६ भौमचाराध्यायः\n  ७ बुधचाराध्यायः\n  ८ बृहस्पतिचाराध्यायः\n  ९ शुक्रचाराध्यायः\n १० शनैश्चरचाराध्यायः\n ११ केतुचाराध्यायः\n १२ अगस्त्यचाराध्यायः\n १३ सप्तर्षिचाराध्यायः\n १४ नक्षत्रकूर्माध्यायः\n १५ नक्षत्रव्यूहाध्यायः\n १६ ग्रहभक्तियोगाध्यायः\n १७ ग्रहयुद्धाध्यायः\n १८ शशिग्रहसमागमाध्यायः\n १९ ग्रहवर्षफलाध्यायः\n २० ग्रहश‍ृंगाटकाध्यायः\n २१ गर्भलक्षणाध्यायः\n २२ गर्भधारणाध्यायः\n २३ प्रवर्षणाध्यायः\n २४ रोहिणीयोगाध्यायः\n २५ स्वातियोगाध्यायः\n २६ आषाढीयोगाध्यायः\n २७ वातचक्राध्यायः\n २८ सद्योवर्षणाध्यायः\n २९ कुसुमलताध्यायः\n ३० सन्ध्यालक्षणाध्यायः\n ३१ दिग्दाहलक्षणाध्यायः\n ३२ भूकंपलक्षणाध्यायः\n ३३ उल्कालक्षणाध्यायः\n ३४ परिवेषलक्षणाध्यायः\n ३५ इन्द्रायुद्धलक्षणाध्यायः\n ३६ गन्धर्वनगरलक्षणाध्यायः\n ३७ प्रतिसूर्यलक्षणाध्यायः\n ३८-१ रजोलक्षणं\n ३८-२ निर्घातलक्षणाध्यायः\n ३९ सस्यजातकाध्यायः\n ४० द्रव्यनिश्चयाध्यायः\n ४१ अर्घकाण्डाध्यायः\n ४२ इन्द्रध्वजसम्पद्ः\n ४३ नीराजनाध्यायः\n ४४ खञ्जनकलक्षणाध्यायः\n ४५ उत्पाताध्यायः\n ४६ मयूरचित्रकाध्यायः\n ४७ पुष्यस्नानाध्यायः\n ४८ पट्टलक्षणाध्यायः\n ४९ खड्गलक्षणाध्यायः\n ५० अंगविद्याध्याय\n ५१ पिटकलक्षणाध्यायः\n ५२ वास्तुविद्या\n ५३ दकार्गलाध्यायः\n ५४ वृक्षायुर्वेदाध्यायः\n ५५ प्रासादलक्षणाध्यायः\n ५६ वज्रलेपलक्षणाध्यायः\n ५७ प्रतिमालक्षणाध्यायः\n ५८ वनसम्प्रवेशाध्यायः\n ५९ प्रतिमाप्रतिष्ठापनाध्यायः\n ६० गोलक्षणाध्यायः\n ६१ श्वलक्षणाध्यायः\n ६२ कुक्कुटलक्षणाध्यायः\n ६३ कूर्मलक्षणाध्यायः\n ६४ छागलक्षणाध्यायः\n ६५ अश्वालक्षणाध्यायः\n ६६ हस्तिलक्षणाध्यायः\n ६७ पुरुषलक्षनाध्यायः\n ६८ पंचमनुष्यविभागाध्यायः\n ६९ कन्यालक्षणाध्यायः\n ७० वस्त्रच्छेदलक्षणाध्यायः\n ७१ चामरलक्षणाध्यायः\n ७२ छत्रलक्षणाध्यायः\n ७३ स्त्रीप्रशंसाध्यायः\n ७४ सौभाग्यकरणाध्यायः\n ७५ कान्दर्किकाध्यायः\n ७६ गन्धयुक्त्य्ः\n ७७ स्त्रीपुंससमायोगाध्यायः\n ७८ शय्यासनलक्षणाध्यायः\n ७९ रत्नपरीक्षाध्यायः\n ८० मुक्तालक्षणाध्यायः\n ८१ पद्मरागलक्षणाद्यायः\n ८२ मरकतलक्षणाध्यायः\n ८३ दीपलक्षणाध्यायः\n ८४ दन्तकाष्ठलक्षणाध्यायः\n ८५ शाकुनाध्यायः\n ८६ शाकुनेऽन्तरचक्राध्यायः\n ८७ विरुताध्याय्ः\n ८८ श्वचक्राध्यायः\n ८९ शिवारुताध्यायः\n ९० मृगचेष्टिताध्यायः\n ९१ गवेंगिताध्यायः\n ९२ अश्वेंगिताध्यायः\n ९३ हस्तिचेष्टिताध्यायः\n ९४ वायसविरुताध्यायः\n ९५ शाकुनौत्तराध्यायः\n ९६ पाकाध्यायः\n ९७ नक्षत्रकर्मगुणाध्यायः\n ९८ तिथिकर्मगुणाध्यायः\n ९९ करणगुणाध्यायः\n१०० नक्षत्रजातकाध्यायः\n१०१ राशिविभागाध्यायः\n१०२ विवाहपटलाध्यायः\n१०३ ग्रहगोचराध्यायः\n१०४ रूपसत्राध्यायः\n१०५ उपसंहाराध्यायः\n१०६ शास्त्रानुक्रमणी\nअध्याय १ उपनयनाध्यायः\n\nजयति जगतः प्रसूतिः विश्वात्मा सहजभूषणं नभसः ।\nद्रुतकनकसदृशदशशतमयूखमालार्चितः सविता ॥ १.१॥\n\nप्रथममुनिकथितमवितथमवलोक्य ग्रन्थविस्तरस्यार्थम् ।\nनातिलघुविपुलरचनाभिरुद्यतः स्पष्टमभिधातुम् ॥ १.२॥\n\nमुनिविरचितमिदमिति यगिरन्तनं साधु न मनुजग्रथितम् ।\nतुल्येऽर्थेऽक्षरभेदादमन्त्रके का विशेषोक्तिः ॥ १.३॥\n\nक्षितितनयदिवसवारो न शुभकृदिति यदि पितामहप्रोक्ते ।\nकुजदिनमनिष्टमिति वा कोऽत्र विशेषो नृदिव्यकृतेः (कृते) ॥ १.४॥\n\nआब्रह्मादिविनिःसृतमालोक्य ग्रन्थविस्तरं क्रमशः ।\nक्रियमाणकमेव एतत् समासतोऽतो ममौत्साहः ॥ १.५॥\n\nआसीत्तमः किलैदं तत्रापां तैजसेऽभवद् धैमे ।\nस्वर्भूशकले ब्रह्मा विश्वकृदण्डेऽर्कशशिनयनः ॥ १.६॥\n\nकपिलः प्रधानमाह द्रव्यादीन् कणकभुग् अस्य विश्वस्य ।\nकालं कारणमेके स्वभावमपरे जगुः कर्म ॥ १.७॥\n\nतदलमतिविस्तरेण प्रसंगवादार्थनिर्णयोऽतिमहान् ।\nज्योतिःशास्त्रांगानां वक्तव्यो निर्णयोऽत्र मया ॥ १.८॥\n\nज्योतिःशास्त्रमनेकभेदविषयं स्कन्धत्रयाधिष्ठितं\nतत्कार्त्स्न्यौपनयस्य नाम मुनिभिः संकीर्त्यते संहिता ।\nस्कन्धेऽस्मिन् गणितेन या ग्रहगतिः तन्त्राभिधानः त्वसौ\nहोरा अन्यो अंगविनिश्चयश्च कथितः स्कन्धः तृतीयोऽपरः ॥ १.९॥\n\nवक्रानुवक्रास्तमयौदयाद्याः ताराग्रहाणां करणे मयोक्ताः ।\nहोरागतं विस्तरशश्च जन्मयात्राविवाहैः सह पूर्वमुक्तम् ॥ १.१०॥\n\nप्रश्नप्रतिप्रश्नकथाप्रसंगान् स्वल्पौपयोगान् ग्रहसंभवांश्च ।\nसन्त्यज्य फल्गूनि च सारभूतं भूतार्थमर्थैः सकलैः प्रवक्ष्ये ॥ १.११॥\n\nअध्याय २ अथातः सांवत्सरसूत्रं व्याख्यास्यामः\n\nतत्र सांवत्सरोऽभिजातः प्रियदर्शनो विनीतवेषः सत्यवाग् -\nअनसूयकः समः सुसंहिता उपचितगात्रसन्धिः -\nअविकलश्चारुकरचरणनखनयनचिबुकदशनश्रवणललाटभ्रू -\nउत्तमांगो वपुष्मान् गंभीरौदात्तघोषः ।\nप्रायः शरीर आकारानुवर्त्तिनो (वर्तिनो) हि गुणा दोषाश्च भवन्ति ।\nतत्र गुणाः-शुचिः दक्षः प्रगल्भो वाग्ग्मी (वाग्मी) प्रतिभानवान् -\nदेशकालवित् सात्त्विको न पर्षद्भीरुः सहाध्यायिभिः अनभिभवनीयः -\nकुशलोऽव्यसनी शान्तिकपौष्टिकाभिचारस्नानविद्याभिज्ञो -\nविबुधार्चनव्रतौअपवासनिरतः स्वतन्त्राश्चर्या उत्पादितप्रभावः -\nपृष्टाभिधाय्यन्यत्र दैवात्ययाद् ग्रहगणितसंहिताहोरा-\nग्रन्थार्थवेत्ता इति ।\nतत्र ग्रहगणिते पौलिशरोमकवासिष्ठसौरपैतामहेषु -\nपंचस्वेतेषु सिद्धान्तेषु -\nयुगवर्षायनऋतुमासपक्षाहोरात्रयाममुहूर्तनाडीविणाडीप्राण-\nत्रुटित्रुट्याद्यवयव आदिकस्य (आद्यस्य) कालस्य क्षेत्रस्य च वेता ।\nचतुर्णां च मानानां सौरसावननाक्षत्रचान्द्राणामधिमा-\nसकावमसंभवस्य च कारणाभिज्ञः ।\nषष्ट्यब्दयुगवर्षमास-\nदिनहोरा अधिपतीनां प्रतिपत्ति (वि)च्छेदवित् ।\nसौरादीनां च मानानामसदृशसदृश (सदृशासदृश) -\nयोग्यायोग्यत्वप्रतिपादनपटुः ।\nसिद्धान्तभेदेऽपि अयननिवृत्तौ प्रत्यक्षं -\nसममण्डललेखासम्प्रयोगाभ्युदितांशकानां (च) -\nछायाजलयन्त्रदृग्गणितसाम्येन प्रतिपादनकुशलः ।\nसूर्यादीनां च ग्रहाणाम् -\nशीघ्रमन्दयाम्यौत्तरनीचौच्चगतिकारणाभिज्ञः ।\nसूर्यचन्द्रमसोश्च ग्रहणे ग्रहण -\nआदिमोक्षकालदिक्प्रमाणस्थितिविमर्दवर्णादेशानां (वर्णदेशानां) -\nअनागतग्रहसमागमयुद्धानामादेष्टा ।\nप्रत्येकग्रहभ्रमणयोजनकक्ष्याप्रमाणप्रतिविषययोजन-\nपरिच्छेदकुशलः (कुशलो) ।\nभूभगणभ्रमणसंस्थानाद्यक्षावलंबकाहर्व्यासचरदलकालरा-\nश्युदयच्छायानाडीकरणप्रभृतिषु क्षेत्रकालकरणेष्वभिज्ञः ।\nनानाचोद्यप्रश्नभेदौपलब्धिजनितवाक्सारो-\nनिकषसन्तापाभिनिवेशैः (विशुद्धस्य) कनकस्यैवाधिकतरममलीकृतस्य -\n(शास्त्रस्य) वक्ता तन्त्रज्ञो भवति (उक्तज् च) ।\nन प्रतिबद्धं गमयति वक्ति न च प्रश्नमेकमपि पृष्टः ।\nनिगदति न च शिष्येभ्यः स कथं शास्त्रार्थविज्ञेयः ॥ २.१॥\n\nग्रन्थोऽन्यथा अन्यथार्थं (अन्यथार्थः) करणं यश्चान्यथा करोत्यबुधः ।\nस पितामहमुपगम्य स्तौति नरो वैशिकेनार्याम् ॥ २.२॥\n\nतन्त्रे सुपरिज्ञाते लग्ने छाया अंबुयन्त्रसंविदिते ।\nहोरार्थे च सुरूढे नादेष्टुः भारती वन्ध्या ॥ २.३॥\n\n     उक्तन् चार्यविष्णुगुप्तेन\nअपि अर्णवस्य पुरुषः प्रतरन् कदाचिद्\nआसादयेदनिलवेगवशेन पारम् ।\nन त्वस्य कालपुरुष आख्यमहार्णवस्य\nगच्छेत् कदाचिदनृषिः मनसापि पारम् ॥ २.४॥\n\nहोराशास्त्रेऽपि (च) राशिहोराद्रेष्काणनवांशकद्वादशभा-\nगत्रिंशद्भागबलाबलपरिग्रहो ग्रहाणां दिक्स्थानकालचेष्टाभिः -\nअनेकप्रकारबलनिर्धारणं प्रकृतिधातुद्रव्यजातिचेष्टादिपरिग्रहो -\nनिषेकजन्मकालविस्मापनप्रत्यय आदेशसद्योमरण आयुर्दायदशा अन्तर्दशा -\nअष्टकवर्गराजयोगचन्द्रयोगद्विग्रहादियोगानां नाभसादीनाम् च -\nयोगानाम् फलानि आश्रयभावावलोकननिर्याणगत्यनूकानि -\nतत्काल (कालिक)प्रश्नशुभाशुभनिमित्तानि विवाहादीनाम् च कर्मनां करणम् ।\nयात्रायां तु (च) तिथिदिवसकरणनक्षत्रमुहूर्तविलग्नयोग-\nदेहस्पन्दनस्वप्नविजयस्नानग्रहयज्ञगणयागाग्नि-\nलिंगहस्त्यश्वैंगितसेना-\nप्रवादचेष्टादिग्रहषाड्गुण्यौपायमंगलामंग-\nलशकुनसैन्यनिवेशभू-\nमयोऽग्निवर्णा मन्त्रिचरदूताटविकानां यथाकालं प्रयोगाः परदुर्ग (उप) -\nलंभोपायश्चेत्युक्तं च आचार्यैः ।\nजगति प्रसारितमिव आलिखितमिव मतौ निषिक्तमिव हृदये ।\nशास्त्रं यस्य सभगणं नादेशा निष्फलाः (निःफलाः) तस्य ॥ २.५॥\n\nसंहितापारगश्च दैवचिन्तको भवति ।\nयत्र एते संहितापदार्थाः ।\nदिनकरादीनाम् ग्रहाणां चाराः तेषु च तेषां -\nप्रकृतिविकृतिप्रमाणवर्णकिरणद्युतिसंस्थानास्तमन-\nउदयमार्गमार्गान्तरवक्रा-\nनुवक्रऋक्षग्रहसमागमचारादिभिः फलानि नक्षत्रकूर्मविभागेन -\nदेशेष्वगस्त्यचारः (अगस्तिचारः) । सप्तर्षिचारः । ग्रहभक्तयो -\nनक्षत्रव्यूहग्रहश‍ृंगाटकग्रहयुद्धग्रहसमागम-\nग्रहवर्षफलगर्भलक्षणरोहिणीस्वात्याषाढीयोगाः -\nसद्योवर्षकुसुमलतापरिधिपरिवेषपरिघपवनौल्कादिग्दाह-\nक्षितिचलनसन्ध्यारागगन्धर्वनगररजोनिर्घातार्घकाण्डसस्य-\nजन्मेन्द्रध्वजेन्द्र-\nचापवास्तुविद्या अंगविद्यावायसविद्या अन्तरचक्रमृगचक्राश्व-\nचक्रवातचक्रप्रासा-\nदलक्षणप्रतिमालक्षणप्रतिष्ठापनवृक्षायुर्वेदौदगार्गलनीरा-\nजनखञ्जन् (अक्) औत्पातशान्तिमयूरचित्रकघृत-\nकंबलखड्गपट्टकृकवाकुकूर्मगोऽजाश्वैभपुरूष -\n(पुरुष) स्त्रीलक्षणानि -\nअन्तःपुरचिन्तापिटकलक्षणौपानच्छेदवस्त्रच्छेदचामरदण्ड-\nशयना (शय्या) आसनलक्षणरत्नपरीक्षा दीपलक्षणं -\nदन्तकाष्ठाद्याश्रितानि (शुद्धाशुद्धानि) (शुभाशुभानि) -\nनिमित्तानि सामान्यानि च जगतः प्रतिपुरुषं -\nपार्थिवे च प्रतिक्षणमनन्यकर्माभियुक्तेन दैवज्ञेन चिन्तयितव्यानि ।\nन चैकाकिना शक्यन्तेऽहर्निशमवधारयितुं निमित्तानि ।\nतस्मात् सुभृतेनैव दैवज्ञेनान्येऽपि तद्विदश्चत्वारः कर्तव्याः (भर्तव्याः) ।\nतत्रएकेनेन्द्री च आग्नेयी च दिग् अवलोकयितव्या ।\nयाम्या नैरृती चान्येनैवं वारुणी वायव्या चौत्तरा च एशानि चेति ।\nयस्मादुल्कापातादीनि (निमित्तानि) शीघ्रमप (उप) (अभि) गच्छन्तीति ।\nतस्याः (तेषां) च आकारवर्णस्नेहप्रमान आदिग्रहऋक्षौपघातादिभिः फलानि भवन्ति ।\n     उक्तं च गर्गेण महर्षिणा\nकृत्स्नांगोपांगकुशलं होरागणितनैष्ठिकम् ।\nयो न पूजयते राजा स नाशमुपागच्छति ॥ २.६॥\n\nवनं समाश्रिता येऽपि निर्ममा निष्परिग्रहाः ।\nअपि ते परिपृच्छन्ति ज्योतिषां गतिकोविदम् ॥ २.७॥\n\nअप्रदीपा यथा रात्रिः अनादित्यं यथा नभः ।\nतथा असांवत्सरो राजा भ्रम्यत्यन्ध इवाध्वनि ॥ २.८॥\n\nमुहूर्त (मुहूर्तं) तिथिनक्षत्रम् ऋतवश्चायने तथा ।\nसर्वाणि एवाकुलानि स्युः न स्यात् सांवत्सरो यदि ॥ २.९॥\n\nतस्माद् राज्ञाधिगन्तव्यो विद्वान् सांवत्सरोऽग्रणीः ।\nजयं यशः श्रियं भोगान् श्रेयश्च समभीप्सता ॥ २.१०॥\n\nनासांवत्सरिके देशे वस्तव्यं भूतिमिच्छता ।\nचक्षुर्भूतो हि यत्रैष पापं तत्र न विद्यते ॥ २.११॥\n\nन सांवत्सरपाठी च नरकेषु उपपद्यते ।\nब्रह्मलोकप्रतिष्ठां च लभते दैवचिन्तकः ॥ २.१२॥\n\nग्रन्थतश्चार्थतश्चैतत् कृत्स्नं जानति यो द्विजः ।\nअग्रभुक् स भवेत्श्राद्धे पूजितः पंक्तिपावनः ।\nम्लेच्छा हि यवनाः तेषु सम्यक् शास्त्रमिदं स्थितम् ।\nऋषिवत् तेऽपि पूज्यन्ते किं पुनः दैवविद् द्विजः ॥ २.१४॥\n\nकुहकावेशपिहित (इः) कर्णोपश्रुतिहेतुभिः ।\nकृतादेशो न सर्वत्र प्रष्टव्यो न स दैववित् ॥ २.१५॥\n\nअविदित्वैव यत् (यः) शास्त्रं दैवज्ञत्वं प्रपद्यते ।\nस पंक्तिदूषकः पापो ज्ञेयो नक्षत्रसूचकः ॥ २.१६॥\n\n नक्षत्रसूचकोद्दिष्टमुपहासं करोति यः ।\n स व्रजत्यन्धतामिस्रं सार्धम् ऋक्षविडंबिना ॥\n\nनगरद्वारलोष्टस्य यद्वत् स्यादुपयाचितम् ।\nआदेशः तद्वदज्ञानां यः सत्यः स विभाव्यते ॥ २.१७॥\n\nसम्पत्त्या योजितादेशः तद्विच्छिन्नकथाप्रियः ।\nमत्तः शास्त्रएकदेशेन त्याज्यः तादृग्महीक्षिता ॥ २.१८॥\n\nयः तु सम्यग्विजानाति होरागणितसंहिताः ।\nअभ्यर्च्यः स नरेन्द्रेण स्वीकर्तव्यो जयैषणा ॥ २.१९॥\n\nन तत् सहस्रं करिणां वाजिनां च चतुर्गुणम् ।\nकरोति देशकालज्ञो यथा एको (यदेको) दैवचिन्तकः ॥ २.२०॥\n\nदुःस्वप्नदुर्विचिन्तितदुष्प्रेक्षितदुष्कृतानि कर्माणि ।\nक्षिप्रं प्रयान्ति नाशम् शशिनः श्रुत्वा भसंवादम् ॥ २.२१॥\n\nन तथा इच्छति भूपतेः पिता जननी वा स्वजनोऽथवा सुहृत् ।\nस्वयशोऽभिविवृद्दये यथा हितमाप्तः सबलस्य दैववित् ॥ २.२२॥\n\nअध्याय ३ आदित्यचाराध्यायः\n\nआश्लेषार्धाद् दक्षिणमुत्तरमयनं रवेर्धनिष्ठा अद्यम् ।\nनूनं कदाचिदासीद् येनोक्तम् पूर्वशास्त्रेषु ॥ ३.१॥\n\nसांप्रतमयनं सवितुः कर्कटकाद्यम् मृगादितश्चान्यत् ।\nउक्ताभावो विकृतिः प्रत्यक्षपरीक्सणैः व्यक्तिः ॥ ३.२॥\n\nदूरस्थचिह्नवेधादुदयेऽस्तमयेऽपि वा सहस्रांशोः ।\nछायाप्रवेशनिर्गमचिह्नैः वा मण्डले महति ॥ ३.३॥\n\nअप्राप्य मकरमर्को विनिवृत्तो हन्ति सापराम् याम्याम् ।\nकर्कटकमसम्प्राप्तो विनिवृत्तश्चोत्तरां स।एन्द्रीम् ॥ ३.४॥\n\nउत्तरमयनमतीत्य व्यावृत्तः क्षेमसस्यवृद्धिकरः ।\nप्रकृतिस्थश्चाप्येवं विकृतगतिः भयकृदुष्णांशुः ॥ ३.५॥\n\nसतमस्कं पर्व विना त्वष्टा नामार्कमण्डलं कुरुते ।\nस निहन्ति सप्त भूपान् जनांश्च शस्त्राग्निदुर्भिक्षैः ॥ ३.६॥\n\nतामसकीलकसंज्ञा राहुसुताः केतवः त्रयः त्रिंशत् ।\nवर्णस्थान आकारैः तान् दृष्ट्वाऽर्के फलं ब्रूयात् ॥ ३.७॥\n\nते चार्कमण्डलगताः पापफलाश्चन्द्रमण्डले सौम्याः ।\nध्वांक्षकबन्धप्रहरणरूपाः पापाः शशांकेऽपि ॥ ३.८॥\n\nतेषामुदये रूपाणि अंभः कलुषं रजोवृतं व्योम ।\nनगतरुशिखरामर्दी (शिखरविमर्दी) सशर्करो मारुतश्चण्डः ॥ ३.९॥\n\nऋतुविपरीताः तरवो दीप्ता मृगपक्षिणो दिशां दाहाः ।\nनिर्घातमहीकंपादयो भवन्त्यत्र चोत्पाताः ॥ ३.१०॥\n\nन पृथक् फलानि तेषां शिखिकीलकराहुदर्शनानि यदि ।\nतदुदयकारणमेषां केतुआदीनाम् फलं ब्रूयात् ॥ ३.११॥\n\nयस्मिन् यस्मिन् देशे दर्शनमायान्ति सूर्यबिंबस्था ।\nतस्मिं तस्मिन् व्यसनम् महीपतीनाम् परिज्ञेयम् ॥ ३.१२॥\n\nक्षुत्प्रम्लानशरीरा मुनयोऽपि उत्सृष्टधर्मसच्चरिताः ।\nनिर्मांसबालहस्ताः कृच्छ्रेणऽऽयान्ति परदेशं (परदेशान्) ॥ ३.१३॥\n\nतस्करविलुप्तवित्ताः प्रदीर्घनिःश्वासमुकुलिताक्षिपुटाः ।\nसन्तः सन्नशरीराः शोकौद्भववाष्प (बाष्प) रुद्धदृशः ॥ ३.१४॥\n\nक्षामा जुगुप्समानाः स्वनृपतिपरचक्रपीडिता मनुजाः ।\nस्वनृपतिचरितं कर्म न (च) पुरा कृतं (पराकृतं, पुराकृतं) प्रब्रुवन्त्यन्ये ॥ ३.१५॥\n\nगर्भेष्वपि निष्पन्ना वारिमुचो न प्रभूतवारिमुचः ।\nसरितो यान्ति तनुत्वं क्वचित् क्वचिज्जायते सस्यम् ॥ ३.१६॥\n\nदण्डे नरेन्द्रमृत्युः व्याधिभयं स्यात् कबन्धसंस्थाने (कवन्धसंस्थाने) ।\nध्वांक्षे च तस्करभयं दुर्भिक्षं कीलकेऽर्कस्थे ॥ ३.१७॥\n\nराजौपकरणरूपैश्छत्रध्वजचामरादिभिः विद्धः ।\nराजान्यत्वकृदर्कः स्फुलिंगधूमादिभिः जनहा ॥ ३.१८॥\n\nएको दुर्भिक्षकरो द्व्याद्याः स्युः नरपतेः विनाशाय ।\nसितरक्तपीतकृष्णैः तैः विद्धोऽर्कोऽनुवर्णघ्नः ॥ ३.१९॥\n\nद्वश्यन्ते (दृश्यन्ते) च यतः ते रविबिंबस्यौत्स्थिता मोहौत्पाताः ।\nआगच्छति लोकानां तेनैव भयं प्रदेशेन ॥ ३.२०॥\n\nऊर्ध्वकरो दिवसकरः ताम्रः सेनापतिं विनाशयति ।\nपीतो नरेन्द्रपुत्रं श्वेतः तु पुरोहितं हन्ति ॥ ३.२१॥\n\nचित्रोऽथवापि धूम्रो रविरश्मिर्व्याकुलां (व्याकुलां) करोत्यूर्धं (महीं) ।\nतस्करशस्त्रनिपातैः यदि सलिलं नाशु पातयति ॥ ३.२२॥\n\nताम्रः कपिलो वार्कः शिशिरे हरिकुंकुमच्छविश्च मधौ ।\nआपाण्डुकनकवर्णो ग्रीष्मे वर्षासु शुक्लश्च ॥ ३.२३॥\n\nशरदि कमलोदराभो हेमन्ते रुधिरसन्निभः शस्तः ।\nप्रावृट्काले स्निग्धः सर्वऋतुनिभोऽपि शुभदायी ॥ ३.२४॥\n\nरूक्षः श्वेतो विप्रान् रक्ताभः क्षत्रियान् विनाशयति ।\nपीतो वैश्यान् कृष्णः ततो अपरान् शुभकरः स्निग्धः ॥ ३.२५॥\n\nग्रीष्मे रक्तो भयकृद् वर्षास्वसितः करोत्यनावृष्टिम् ।\nहेमन्ते पीतोऽर्कः करोति न चिरेण (अचिरेण) रोगभयम् ॥ ३.२६॥\n\nसुरचापपाटिततनुः नृपतिविरोधप्रदः सहस्रांशुः ।\nप्रावृट्काले सद्यः करोति विमलद्युतिः वृष्टिम् ॥ ३.२७॥\n\nवर्षाकाले वृष्टिं करोति सद्यः शिरीषपुष्पाभः ।\nशिखिपत्रनिभः सलिलं न करोति द्वादशाब्दानि ॥ ३.२८॥\n\nश्यामेऽर्के कीटभयं भस्मनिभे भयमुशन्ति परचक्रात् ।\nयस्य ऋक्षे सच्छिद्रः तस्य विनाशः क्षितीशस्य ॥ ३.२९॥\n\nशशरुधिरनिभे भानौ नभस्तलस्थे भवन्ति संग्रामाः ।\nशशिसदृशे नृपतिबधः (नृपतिवद्धः) क्षिप्रं चान्यो नृपो भवति ॥ ३.३०॥\n\nक्षुत्मारकृत् घटनिभः खण्डो जनहा (नृपहा) विदीधितिः भयदः ।\nतोरणरूपः पुरहा छत्रनिभो देशनाशाय ॥ ३.३१॥\n\nध्वजचापनिभे युद्धानि भास्करे वेपने च रूक्षे च ।\nकृष्णा रेखा सवितरि यदि हन्ति ततो नृपं (नृपं ततः) सचिवः ॥ ३.३२॥\n\nदिनकरं (दिवसकरं) उदयास्तसंस्थितमुदयसंस्थितं) उल्काशनिविद्युतो यदा हन्युः ।\nनरपतिमरणं विन्द्यात् तदा अन्यराजप्रतिष्ठा (प्रतिष्ठां) च ॥ ३.३३॥\n\nप्रतिदिवसमहिमकिरणः परिवेषी सन्ध्ययोः द्वयोः अथवा ।\nरक्तोऽस्तमेति रक्तोदितश्च भूपं करोत्यन्यम् ॥ ३.३४॥\n\nप्रहरणसदृशैः जलदैः स्थगितः सन्ध्याद्वयेऽपि रणकारी ।\nमृगमहिषविहगखरकरभसदृशरूपैश्च भयदायी ॥ ३.३५॥\n\nदिनकरकराभितापाद् ऋक्षमवाप्नोति सुमहतीम् पीडाम् ।\nभवति तु पश्चात्शुद्धं कनकमिव हुताशपरितापात् ॥ ३.३६॥\n\nदिवसकृतः प्रतिसूर्यो जलकृदुदग् दक्षिणे स्थितोऽनिलकृत् ।\nउभयस्थः सलिलभयं नृपमुपरि निहन्त्यधो जनहा ॥ ३.३७॥\n\nरुधिरनिभो वियत्यवनिपान्तरकरो न चिरात् ।\nपरुषरजोऽरुणीकृततनुः यदि वा दिनकृत् ॥ ॥\n\nअसितविचित्रनीलपरुषो जनघातकरः ।\nखगमृगभैरवस्वररुतैश्च निशाद्युमुखे ॥ ३.३८॥\n\nअमलवपुः अवक्रमण्डलः स्फुतविपुलामलदीर्घदीधितिः ।\nअविकृततनुवर्णचिह्नभृज्जगति करोति शिवं दिवाकरः ॥ ३.३९॥\n\nअध्याय ४ चन्द्रचाराध्यायः\n\nनित्यमधःस्थस्येन्दोः भाभिः भानोः सितं भवत्यर्धम् ।\nस्वच्छायया अन्यदसितं कुंभस्यैव आतपस्थस्य ॥ ४.१॥\n\nसलिलमये शशिनि रवेः दीधितयो मूर्छिताः तमो नैशम् ।\nक्षपयन्ति दर्पणौदरनिहिता (निहता) इव मन्दिरस्यान्तः ॥ ४.२॥\n\nत्यजतोऽर्कतलं शशिनः पश्चादवलंबते यथा शौक्ल्यम् ।\nदिनकरवशात् तथा इन्दोः प्रकाशतेऽधः प्रभृत्युदयः ॥ ४.३॥\n\nप्रतिदिवसमेवमर्कात् स्थानविशेषेण शौक्ल्यपरिवृद्धिः ।\nभवति शशिनोऽपराह्णे पश्चाद् भागे घटस्यैव\nएन्द्रस्य शीतकिरणो मूलाषाढाद्वयस्य चायातः (वा यातः) ।\nयाम्येन वीजजलचरकाननहा वह्निभयदश्च ॥ ४.५॥\n\nदक्षिणपार्श्वेन गतः शशी विशाखा अनुराधयोः पापः ।\nमध्येन तु प्रशस्तः पितृदेव (पित्र्यस्य) विशाखयोश्चापि\nषड् अनागतानि पौष्णाद् द्वादश रौद्राग मध्ययोगीनि ।\nज्येष्ठाद्यानि नवर्क्षाणि उडुपतिना अतीत्य युज्यन्ते ॥ ४.७॥\n\nउन्नतमीषच्छृंगं नौसंस्थाने विशालता चौक्ता ।\nनाविकपीडा तस्मिन् भवति शिवं सर्वलोकस्य ॥ ४.८॥\n\nअर्द्धोन्नते च लांगलमिति पीडा तदुपजीविनां तस्मिन् ।\nप्रीतिश्च निर्निमित्तं मनुजपतीनां सुभिक्षं च ॥ ४.९॥\n\nदक्षिणविषाणमर्धोन्नतं यदा दुष्टलांगलाख्यं तत् ।\nपाण्ड्यनरेश्वरनिधनकृदुद्योगकरं बलानाम् च ॥ ४.१०॥\n\nसमशशिनि सुभिक्षक्षेमवृष्टयः प्रथमदिवससदृशाः स्युः ।\nदण्डवदुदिते पीडा गवां नृपश्चौग्रदण्डोऽत्र ॥ ४.११॥\n\nकार्मुकरूपे युद्धानि यत्र तु ज्या ततो जयः तेषाम् ।\nस्थानं युगमिति याम्योत्तरायतं भूमिकंपाय ॥ ४.१२॥\n\nयुगमेव याम्यकोट्यां किंचित् तुंगं स पार्श्वशायीइति\nविनिहन्ति सार्थवाहान् वृष्टेश्च विनिग्रहं कुर्यात् ॥ ४.१३॥\n\nअभ्युच्छ्रायादेकं यदि शशिनोऽवान्मुखं भवेत्छृंगम् ।\nआवर्जितमित्यसुभिक्षकारि तद् गोधनस्यापि ॥ ४.१४॥\n\nअव्युच्छिन्ना रेखा समन्ततो मण्डला च कुण्डाख्यम् ।\nअस्मिन् माण्डलिकानां स्थानत्यागो नरपतीनाम् ॥ ४.१५॥\n\nप्रोक्तस्थानाभावादुदगुच्चः क्षेमवृद्धिवृष्टिकरः ।\nदक्षिणतुंगश्चन्द्रो दुर्भिक्षभयाय निर्दिष्टः ॥ ४.१६॥\n\nश‍ृंगेणएकेनेन्दुः (इन्दुं) विलीनमथवाप्यवान्मुखं श‍ृंगं (अश‍ृग्गं) ।\nसम्पूर्णं चाभिनवं दृष्ट्वा एको जीविताद् भ्रश्येत् ॥ ४.१७॥\n\nसंस्थानविधिः कथितो रूपाणि अस्माद् भवन्ति चन्द्रमसः ।\nस्वल्पो दुर्भिक्षकरो महान् सुभिक्षावहः प्रोक्तः ॥ ४.१८॥\n\nमध्यतनुः वज्राख्यः क्षुद्भयदः संभ्रमाय राज्ञां च ।\nचन्द्रो मृदंगरूपः क्षेमसुभिक्षावहो भवति ॥ ४.१९॥\n\nज्ञेयो विशालमूर्तिः नरपतिलक्ष्मीविवृद्धये चन्द्रः ।\nस्थूलः सुभिक्षकारी प्रियधान्यकरः तु तनुमूर्तिः ॥ ४.२०॥\n\nप्रत्यन्तान् कुनृपांश्च हन्त्युडुपतिः श‍ृंगे कुजेन आहते ।\nशस्त्रक्षुद्भयकृद् यमेन शशिजेनावृष्टिदुर्भिक्षकृत् ।\nश्रेष्ठान् हन्ति नृपान् महेन्द्रगुरुणा शुक्रेण चाल्पान् नृपान् ।\nशुक्ले याप्यमिदं फलम् ग्रहकृतं कृष्णे यथोक्तागमम् ।\nभिन्नः सितेन मगधान् यवनान् पुलिन्दान्\nनेपालभृंगिमरुकच्छ (मरुकुच्च) सुराष्ट्रमद्रान् ।\nपांचालकैकयकुलूतकपुरुषादान्\nहन्यादुशीनरजनान् अपि सप्त मासान् ॥ ४.२२॥\n\nगान्धारसौवीरकसिन्धुकीरान् धान्यानि शैलान् द्रविदाधिपांश्च ।\nद्विजांश्च मासान् दश शीतरश्मिः सन्तापयेद् वाक्पतिना विभिन्नः ॥ ४.२३॥\n\nउद्युक्तान् सह वाहनैः नरपतीं त्रैगर्तकान् मालवान्\nकौलिन्दान् गणपुंगवान् अथ शिबीनायोध्यकान् पार्थिवान् ।\nहन्यात् कौरवमत्स्यशुक्त्यधिपतीन् राजन्यमुख्यान् अपि\nप्रालेयांशुरसृग्ग्रहे तनुगते षण्मासमर्यादया ॥ ४.२४॥\n\nयौधेयान् सचिवान् सकौरवान् प्रागीशान् अथ चार्जुनायनान् ।\nहन्यादर्कजभिन्नमण्डलः शीतांशुः दशमासपीडया ॥ ४.२५॥\n\nमगधान् मथुरां च पीडयेद् वेणायाश्च तटं शशांकजः ।\nअपरत्र कृतं युगं वदेद् यदि भित्त्वा शशिनं विनिर्गतः ॥ ४.२६॥\n\nक्षेमारोग्यसुभिक्षनिनाशी शीतांशुः शिखिना यदि भिन्नः ।\nकुर्यादायुधजीविविनाशं चौराणामधिकेन च पीडाम् ॥ ४.२७॥\n\nउल्कया यदा शशी ग्रस्त एव हन्यते ।\nहन्यते तदा नृपो यस्य जन्मनि स्थितः ॥ ४.२८॥\n\nभस्मनिभः परुषोऽरुणमूर्तिः शीतकरः किरणैः परिहीणः ।\nश्यावतनुः स्फुटितः स्फुरणो वा क्षुड्डमरा (क्षुड्समरा) मयचौरभयाय ॥ ४.२९॥\n\nप्रालेयकुन्दकुमुदस्फटिकावदातो यत्नादिवाद्रिसुतया परिमृज्य चन्द्रः ।\nउच्चैः कृतो निशि भविष्यति मे शिवाय यो दृश्यते स भविता जगतः शिवाय ॥ ४.३०॥\n\nशुक्ले पक्षे सम्प्रवृद्धे प्रवृद्धिं ब्रह्मक्षत्रं याति वृद्धिं प्रजाश्च ।\nहीने हानिः तुल्यता तुल्यतायां कृष्णे सर्वे तत्फलं व्यत्ययेन ॥ ४.३१(४.३२)॥\n\nयदि कुमुदमृणालहारगौरः तिथिनियमात् क्षयमेति वर्द्धते वा ।\nअविकृतगतिमण्डलांशुयोगी भवति नृणां विजयाय शीतरश्मिः ॥ ४.३२(४.३१)॥\n\nअध्याय ५ राहुचाराध्यायः\n\nअमृतास्वादविशेषाग्छिन्नमपि शिरः किलासुरस्यैदम् ।\nप्राणैः अपरित्यक्तं ग्रहतां यातं वदन्त्येके ॥ ५.१॥\n\nइन्दुअर्कमण्डलाकृतिः असितत्वात् किल न दृश्यते गगने ।\nअन्यत्र पर्वकालाद् वरप्रदानात् कमलयोनेः ॥ ५.२॥\n\nमुखपुच्छविभक्तांगं भुजंगमाकारमुपदिशन्त्यन्ये ।\nकथयन्त्यमूर्तमपरे तमोमयं सैंहिकेयाख्याख्यम् ॥ ५.३॥\n\nयदि मूर्तो भविचारी शिरोऽथवा भवति मण्डली राहुः ।\nभगणार्धेनान्तरितौ (तो) गृह्णाति कथं नियतचारः ॥ ५.४॥\n\nअनियतचारः खलु चेदुपलब्धिः संख्यया कथं तस्य ।\nपुच्छाननाभिधानोऽन्तरेण कस्मान् न गृह्णाति ॥ ५.५॥\n\nअथ तु भुजगेन्द्ररूपः पुच्छेन मुखेन वा स गृह्णाति ।\nमुखपुच्छान्तरसंस्थं स्थगयति कस्मान् न भगणार्धम् ॥ ५.६॥\n\nराहुद्वयं यदि स्याद् ग्रस्तेऽस्तमितेऽथवा उदिते चन्द्रे ।\nतत्समगतिनान्येन ग्रस्तः सूर्योऽपि दृश्यते ॥ ५.७॥\n\nभूच्छायां स्वग्रहणे भास्करमर्कग्रहे प्रविशतीन्दुः ।\nप्रग्रहणमतः पश्चान् नेन्दोः भानोश्च पूर्वार्धात् ॥ ५.८॥\n\nवृक्षस्य स्वच्छाया यथा एकपार्श्वे (न) भवति दीर्घचया (दीर्घा च) ।\nनिशि निशि तद्वद् भूमेः आवरणवशाद् दिनेशस्य ॥ ५.९॥\n\nसूर्यात् सप्तमराशौ यदि चौदग्दक्षिणेन नातिगतः ।\nचन्द्रः पूर्वाभिमुखश्छायामौर्वीम् तदा विशति ॥ ५.१०॥\n\nचन्द्रोऽधःस्थः स्थगयति रविमंबुदवत् समागतः पश्चात् ।\nप्रतिदेशमतश्चित्रं दृष्टिवशाद् भास्करग्रहणम् ॥ ५.११॥\n\nआवरणं महदिन्दोः कुण्ठविषाणः ततोऽर्धसंच्छन्नः ।\nस्वल्पम् रवेः यतोऽतः तीक्ष्णविषाणो रविः भवति ॥ ५.१२॥\n\nएवमुपरागकारणमुक्तमिदं दिव्यदृग्भिः आचार्यैः ।\nराहुः अकारणमस्मिन् इत्युक्तः शास्त्रसद्भावः ॥ ५.१३॥\n\nयोऽसौअसुरो राहुः तस्य वरो ब्रह्मणाऽयमाज्ञप्तः ।\nआप्यायनमुपरागे दत्तहुतांशेन ते भविता ॥ ५.१४॥\n\nतस्मिन् काले सान्निध्यमस्य तेनौपचर्यते राहुः ।\nयाम्योत्तरा शशिगतिः गणितेऽपि उपचर्यते तेन ॥ ५.१५॥\n\nन कथंचिदपि निमित्तैः ग्रहणं विज्ञायते निमित्तानि ।\nअन्यस्मिन् अपि काले भवन्त्यथौत्पातरूपाणि ॥ ५.१६॥\n\nपंचग्रहसंयोगान् न किल ग्रहणस्य संभवो भवति ।\nतैलं च जलेऽष्टम्यां न विचिन्त्यमिदं विपश्चिद्भिः ॥ ५.१७॥\n\nअवनत्याऽर्के ग्रासो दिग्ज्ञेया वलनया अवनत्या च ।\nतिथ्यवसानाद् वेला करणे कथितानि तानि मया ॥ ५.१८॥\n\nषण्मासोत्तरवृद्ध्या पर्वेशाः सप्त देवताः क्रमशः ।\nब्रह्मशशीन्द्रकुबेरा वरुणाग्नियमाश्च विज्ञेयाः ॥ ५.१९॥\n\nब्राह्मे द्विजपशुवृद्धिः क्षेमारोग्याणि (द्विजपशुवृद्धिक्षेमारोग्याणि) सस्यसम्पत्च ।\nतद्वत् सौम्ये तस्मिन् पीडा विदुषामवृष्टिश्च ॥ ५.२०॥\n\nएन्द्रे भूपविरोधः शारदसस्यक्षयो न च क्षेमम् ।\nकौबेरेऽर्थपतीनामर्थविनाशः सुभिक्षं च ॥ ५.२१॥\n\nवारुणमवनीशाशुभमन्येषां क्षेमसस्यवृद्धिकरम् ।\nआग्नेयं मित्राख्यं सस्यारोग्याभयांबुकरम् ॥ ५.२२॥\n\nयाम्यं करोत्यवृष्टिं दुर्भिक्षं संक्षयं च सस्यानाम् ।\nयदतः परं तदस्शुभं क्षुत्मारावृष्टिदं पर्व ॥ ५.२३॥\n\nवेलाहीने पर्वणि गर्भविपत्तिश्च शस्त्रकोपश्च ।\nअतिवेले कुसुमफलक्षयो भयं सस्यनाशश्च ॥ ५.२४॥\n\nहीनातिरिक्तकाले फलमुक्तं पूर्वशास्त्रदृष्टत्वात् ।\nस्फुटगणितविदः कालः कथंचिदपि नान्यथा भवति ॥ ५.२५॥\n\nयद्येकस्मिन् मासे ग्रहणं रविसोमयोः तदा क्षितिपाः ।\nस्वबलक्षोभैः संक्षयमायान्त्यतिशस्त्रकोपश्च ॥ ५.२६॥\n\nग्रस्तावुदितास्तमितौ शारदधान्यावनीश्वरक्षयदौ ।\nसर्वग्रस्तौ दुर्भिक्षमरकदौ पापसन्दृष्टौ ॥ ५.२७॥\n\nअर्धोदितौपरक्तो नैकृतिकान् हन्ति सर्वयज्ञांश्च ।\nअग्न्युपजीविगुणाधिकविप्राश्रमिणो युगेऽभ्युदितः (अयुगाभ्युदितः) ॥ ५.२८॥\n\nकर्षकपाखण्डि (पाषण्डि) वणिक्क्षत्रियबलनायकान् द्वितीयांशे (द्वितीयेऽंशे) ।\nकारुकशूद्रम्लेच्छान् खतृतीयांशे समन्त्रिजनान् ॥ ५.२९॥\n\nमध्याह्ने नरपतिमध्यदेशहा शोभनश्च धान्यार्घः ।\nतृणभुगमात्यान्तःपुरवैश्यघ्नः पंचमे खांशे ।\nस्त्रीशूद्रान् षष्ठेऽंशे दस्युप्रत्यन्तहा अस्तमयकाले ।\nयस्मिन् खांशे मोक्षः तत्प्रोक्तानां शिवं भवति ॥ ५.३१॥\n\nद्विजनृपतीन् उदगयने विट्शूद्रान् दक्षिणायने हन्ति ।\nराहुरुदगादिदृष्टः प्रदक्षिणं हन्ति विप्रादीन् ॥ ५.३२॥\n\nम्लेच्छान् विदिक्स्थितो यायिनश्च हन्याद् धुताशसक्तांश्च ।\nसलिलचरदन्तिघाती याम्येनौदग् गवामशुभः ॥ ५.३३॥\n\nपूर्वेण सलिलपूर्णां करोति वसुधां समागतो दैत्यः ।\nपश्चात् कर्षकसेवकबीजविनाशाय निर्दिष्टः ॥ ५.३४॥\n\nपांचालकलिंगशूरसेनाः कांबोजौड्रकिरातशस्त्रवार्त्ताः ।\nजीवन्ति च ये हुताशवृत्त्या ते पीडामुपयान्ति मेषसंस्थे ॥ ५.३५॥\n\nगोपाः पशवोऽथ गोमिनो मनुजा ये च महत्त्वमागताः ।\nपीडामुपयान्ति भास्करे ग्रस्ते शीतकरेऽथवा वृषे ॥ ५.३६॥\n\nमिथुने प्रवरांगना नृपा नृपमात्रा बलिनः कलाविदः ।\nयमुनातटजाः सबाह्लिका मत्स्याः सुह्मजनैः समन्विताः ॥ ५.३७॥\n\nआभीरान् शबरान् सपह्लवान् मल्लान् मत्स्यकुरूंछकान् अपि ।\nपांचालान् विकलांश्च पीडयत्यन्नां चापि निहन्ति कर्कटे ॥ ५.३८॥\n\nसिंहे पुलिन्दगणमेकलसत्त्वयुक्तान् राजोपमान् नरपतीन् वनगोचरांश्च ।\nषष्ठे तु सस्यकविलेखकगेयसक्तान् हन्त्यश्मकत्रिपुरशालियुतांश्च देशान् ॥ ५.३९॥\n\nतुलाधरेऽवन्त्यपरान्त्यसाधून् वणिग्दशार्णान् मरुत (भरुक) कच्छपांश्च ।\nअलिनि अथौदुंबरमद्रचोलान् द्रुमान् सयौधेयविषायुधीयान् ॥ ५.४०॥\n\nधन्विनि अमात्यवरवाजिविदेहमल्लान् पांचालवैद्यवणिजो विषमायुधज्ञान् ।\nहन्यान् मृगे तु झषमन्त्रिकुलानि नीचान् मन्त्रौषधीषु\nकुशलान् स्थविरायुधीयान् ॥ ५.४१॥\n\nकुंभेऽन्तर्गिरिजान् सपश्चिमजनान् भारोद्वहां तस्करान्\nआभीरान् दरद आर्यसिंहपुरकान् हन्यात् तथा बर्बरान् ।\nमीने सागरकूलसागरजलद्रव्याणि वन्यान् (मान्यान्)\nजनान् प्राज्ञान् वार्युपजीविनश्च भफलं कूर्मोपदेशाद् वदेत् ॥ ५.४२॥\n\nसव्यापसव्यलेहग्रसननिरोधावमर्दनारोहाः ।\nआघ्रातं मध्यतमः तमोऽन्त्य इति ते दश ग्रासाः ॥ ५.४३॥\n\nसव्यगते तमसि जगज्जलप्लुतं भवति मुदितमभयं च ।\nअपसव्ये नरपतितस्करावमर्दैः प्रजानाशः ॥ ५.४४॥\n\nजिह्वोपलेढि (जिह्वेवलेढि) परितः तिमिरनुदो मण्डलं यदि स लेहः ।\nप्रमुदितसमस्तभूता प्रभूततोया च तत्र मही ॥ ५.४५॥\n\nग्रसनमिति यदा त्र्यंशः पादो वा गृह्यतेऽथवा अपि अर्धम् ।\nस्फीतनृपवित्तहानिः पीडा च स्फीतदेशानाम् ॥ ५.४६॥\n\nपर्यन्तेषु गृहीत्वा मध्ये पिण्डीकृतं तमः तिष्ठेत् ।\nस निरोधो विज्ञेयः प्रमोदकृत् सर्वभूतानाम् ॥ ५.४७॥\n\nअवमर्दनमिति निःशेषमेव संछाद्य यदि चिरं तिष्ठेत् ।\nहन्यात् प्रधानभूपान् प्रधानदेशांश (प्रधानदेशान् प्रधानभूपांश) च तिमिरमयः ॥ ५.४८॥\n\nवृत्ते ग्रहे यदि तमः तत्क्षणमावृत्य दृश्यते भूयः ।\nआरोहणमित्यन्योन्यमर्दनैः भयकरं राज्ञाम् ॥ ५.४९॥\n\nदर्पण इवएकदेशे सबाष्प (सवाष्प) निःश्वासमारुतोपहतः ।\nदृश्येत आघ्रातं तत् सुवृष्टिवृद्ध्यावहं जगतः ॥ ५.५०॥\n\nमध्ये तमः प्रविष्टं वितमस्कं मण्डलं च यदि परितः\nतन्मध्यदेशनाशं करोति कुक्ष्यामयभयं च ॥ ५.५१॥\n\nपर्यन्तेषुअतिबहुलं स्वल्पं मध्ये तमः ततोऽन्त्याख्ये ।\nसस्यानामीतिभयं भयमस्मिं तस्कराणां च ॥ ५.५२॥\n\nश्वेते क्षेमसुभिक्षं ब्राह्मणपीडां च निर्दिशेद् राहौ ।\nअग्निभयमनलवर्णे पीडा च हुताशवृत्तीनाम् ॥ ५.५३॥\n\nहरिते रोगौल्बणता (उल्वणता) सस्यानामीतिभिश्च विध्वंसः ।\nकपिले शीघ्रगसत्त्वम्लेच्छध्वंशोऽथ दुर्भिक्षम् ॥ ५.५४॥\n\nअरुणकिरणानुरूपे दुर्भिक्षावृष्तयो विहगपीडा ।\nआधूम्रे क्षेमसुभिक्षमादिशेत्मन्दवृष्टिं च ॥ ५.५५॥\n\nकापोतारुणकपिलश्यावाभे क्षुद्भयं विनिर्देश्यम् ।\nकापोतः शूद्राणां व्याधिकरः कृष्णवर्णश्च ॥ ५.५६॥\n\nविमलकमणिपीताभो वैश्यध्वंसी भवेत् सुभिक्षाय ।\nसार्चिष्मत्यग्निभयं गैरिकरूपे तु युद्धानि ॥ ५.५७॥\n\nदूर्वाकाण्डश्यामे हारिद्रे वापि निर्दिशेत्मरकम् ।\nअशनिभयसम्प्रदायी पाटल (पाटलि) कुसुमोपमो राहुः ॥ ५.५८॥\n\nपांशुविलोहितरूपः क्षत्रध्वंसाय भवति वृष्टेश्च ।\nबालरविकमलसुरचापरूपभृत्शस्त्रकोपाय ॥ ५.५९॥\n\nपश्यन् ग्रस्तं सौम्यो घृतमधुतैलक्षयाय राज्णां च ।\nभौमः समरविमर्दं शिखिकोपं तस्करभयं च ॥ ५.६०॥\n\nशुक्रः सस्यविमर्दं नानाक्लेशांश्च जनयति धरित्र्याम् ।\nरविजः करोत्यवृष्टिं दुर्भिक्षं तस्करभयं च ॥ ५.६१॥\n\nयदशुभमवलोकनाभिरुक्तं ग्रहजनितं ग्रहणे प्रमोक्षणे वा ।\nसुरपतिगुरुणावलोकिते तत्शममुपयाति जलैः इवाग्निः इद्धः ॥ ५.६२॥\n\nग्रस्ते क्रमान् निमित्तैः पुनः ग्रहो मासषट्कपरिवृद्ध्या ।\nपवनौल्कापातरजः क्षितिकंपतमोऽशनिनिपातैः ॥ ५.६३॥\n\nआवन्तिका जनपदाः कावेरीनर्मदातटाश्रयिणः ।\nदृप्ताश्च मनुजपतयः पीड्यन्ते क्षितिसुते ग्रस्ते ॥ ५.६४॥\n\nअन्तर्वेदीं सरयूं नेपालं पूर्वसागरं शोणम् ।\nस्त्रीनृपयोधकुमारान् सह विद्वद्भिः बुधो हन्ति ॥ ५.६५॥\n\nग्रहणौपगते जीवे विद्वन्नृपमन्त्रिगजहयध्वंसः ।\nसिन्धुतटवासिनामपि उदग्दिशं संश्रितानां च ॥ ५.६६॥\n\nभृगुतनये राहुगते दाशेरक (दसेरकाः) कैकयाः सयौधेयाः ।\nआर्यावर्ताः शिबयः स्त्रीसचिवगणाश्च पीड्यन्ते ॥ ५.६७॥\n\nसौरे मरुभवपुष्करसौराष्ट्रिक (राष्त्रा) धातवोऽर्बुदान्त्यजनाः ।\nगोमन्तपारियात्राश्रिताः (गोमन्तः पारियात्रा) च नाशं व्रजन्त्याशु ॥ ५.६८॥\n\nकार्त्तिक्यामनलोपजीविमगधान् प्राच्याधिपान् कोशलान् ।\nकल्माषान् अथ शूरसेनसहितान् काशीश्च सन्तापयेत् ।\nहन्याद् (हन्याद् च) आशु कलिंगदेशनृपतिं सामात्यभृत्यं तमो ।\nदृष्टं क्षत्रियतापदं जनयति क्षेमं सुभिक्षान्वितम् ॥ ५.६९॥\n\nकाश्मीरकान् कौशलकान् सपुण्ड्रान् मृगांश्च हन्यादपरान्तकांश्च ।\nये सोमपाः तांश्च निहन्ति सौम्ये सुवृष्टिकृत् क्षेमसुभिक्षकृत्च ॥ ५.७०॥\n\nपौषे द्विजक्षत्रजनोपरोधः ससेन्धवाख्याः कुकुरा विदेहाः ।\nध्वंसं व्रजन्त्यत्र च मन्दवृष्टिं भयं च विन्द्यादसुभिक्षयुतम् ॥ ५.७१॥\n\nमाघे तु मातृपितृभक्तवसिष्ठगोत्रान्\nस्वाध्यायधर्मनिरतान् करिणः तुरंगान् ।\nवंगांगकाशिमनुजांश्च दुनोति राहुः\nवृष्टिं च कर्षकजनाभिमतां (अनुमतां) करोति ॥ ५.७२॥\n\nपीडाकरं फाल्गुनमासि पर्व वंगाश्मकावन्तिक (वन्तक) मेकलानाम् ।\nनृत्य (नृत्त) ज्ञसस्यप्रवरांगनानां धनुष्करक्षत्रतपस्विनां च ॥ ५.७३॥\n\nचैत्र्यां (चैत्रे) तु चित्रकरलेखगेयसक्तान् ।\nरूपोपजीविनिगमज्ञहिरण्यपण्यान् ।\nपौण्ड्रौड्रकैकयजनान् अथ चाश्मकांश्च\nतापः स्पृशत्यमरपोऽत्र विचित्रवर्षी ॥ ५.७४॥\n\nवैशाखमासे (मासि) ग्रहणे विनाशमायान्ति कर्पासतिलाः समुद्गाः ।\nइक्ष्वाकुयाउधेयशकाः कलिंगाः सोपप्लवाः (सोपद्रवाः) किन्तु सुभिक्षमस्मिन् ॥ ५.७५॥\n\nज्येष्ठे नरेन्द्रद्विजराजपत्न्यः सस्यानि वृष्टिश्च महागणाश्च ।\nप्रध्वंसमायान्ति नराश्च सौम्याः साल्वैः समेताश्च निषादसंघाः ॥ ५.७६॥\n\nआषाढपर्वणि उदपानवप्रनदीप्रवाहान् फलमूलवार्त्तान् ।\nगान्धारकाश्मीरपुलिन्दचीनान् हतान् वदेद् मण्डलवर्षमस्मिन् ॥ ५.७७॥\n\nकाश्मीरान् सपुलिन्दचीनयवनान् हन्यात् कुरुक्षेत्रजान्\nगान्धारान् अपि मध्यदेशसहितान् वृष्टो ग्रहः श्रावणे ।\nकांबोजैकशफांश्च शारदमपि त्यक्त्वा यथोक्तान् इमान्\nअन्यत्र प्रचुरान्नहृष्टमनुजैः धात्रीं करोत्यावृताम् ॥ ५.७८॥\n\nकलिंगवंगान् मगधान् सुराष्ट्रान्\nम्लेच्छान् सुवीरान् दरदाश्मकांश (दरदाज्छकांश) च ।\nस्त्रीणां च गर्भान् असुरो निहन्ति\nसुभिक्षकृद् भाद्रपदेऽभ्युपेतः ॥ ५.७९॥\n\nकांबोजचीनयवनान् सह शल्यहृद्भिः\nबाह्लीक (वाल्हीक) सिन्धुतटवासिजनांश्च हन्यात् ।\nआनर्त्त (आनर्त) पौण्ड्रभिषजश्च तथा किरातान्\nदृष्टोऽसुरोऽश्वयुजि भूरिसुभिक्षकृग ॥ ५.८०॥\n\nहनुकुक्षिपायुभेदा द्विः द्विः संछर्दनं च जरणं च ।\nमध्यान्तयोश्च विदरणमिति दश शशिसूर्ययोः मोक्षाः ॥ ५.८१॥\n\nआग्नेय्यामपगमनं दक्षिणहनुभेदसंज्ञितं शशिनः ।\nसस्यविमर्दो मुखरुग् नृपपीडा स्यात् सुवृष्टिश्च ॥ ५.८२॥\n\nपूर्वोत्तरेण वामो हनुभेदो नृपकुमारभयदायी ।\nमुखरोगं शस्त्रभयं तस्मिन् विन्द्यात् सुभिक्षं च ॥ ५.८३॥\n\nदक्षिणकुक्षिविभेदो दक्षिणपार्श्वेन यदि भवेन् मोक्षः ।\nपीडा नृपपुत्राणामभियोज्या दक्षिणा रिपवः ॥ ५.८४॥\n\nवामः तु कुक्षिभेदो यद्युत्तरमार्गसंस्थितो राहुः ।\nस्त्रीणां गर्भविपत्तिः सस्यानि च तत्र मध्यानि ॥ ५.८५॥\n\nनैरृतवायव्यस्थौ दक्षिणवामौ तु पायुभेदौ द्वौ ।\nगुह्यरुग् अल्पा वृष्तिः द्वयोः तु राज्ञीक्षयो वामे ॥ ५.८६॥\n\nपूर्वेण प्रग्रहणं कृत्वा प्राग् एव चापसर्पेत ।\nसंछर्दनमिति तत्क्षेमसस्यहार्दिप्रदं जगतः ॥ ५.८७॥\n\nप्राक् प्रग्रहणं यस्मिन् पश्चादपसर्पणं तु तज्जरणम् ।\nक्षुत्शस्त्रभयौद्विग्ना न (उद्विग्नाः क्व) शरणमुपयान्ति तत्र जनाः ॥ ५.८८॥\n\nमध्ये यदि प्रकाशः प्रथमं तन्मध्यविदरणं नाम ।\nअन्तःकोपकरं स्यात् सुभिक्षदं नातिवृष्टिकरम् ॥ ५.८९॥\n\nपर्यन्तेषु विमलता बहुलं मध्ये तमोऽन्ति (अन्त) अदरणाख्यः ।\nमध्याख्यदेशनाशः शारदसस्यक्षयश्चास्मिन् ॥ ५.९०॥\n\nएते सर्वे मोक्षा वक्तव्या भास्करेऽपि किन्त्वत्र ।\nपूर्वा दिक् शशिनि यथा तथा रवौ पश्चिमा कल्प्या ॥ ५.९१॥\n\nमुक्ते सप्ताहन्तः पांशुनिपातोऽन्नसंक्षयं कुरुते ।\nनीहारो रोगभयं भूकंपः प्रवरनृपमृत्युम् ॥ ५.९२॥\n\nउल्का मन्त्रिविनाशं नानावर्णा घनाश्च भयमतुलम् ।\nस्तनितं गर्भविनाशं विद्युन्नृपदंष्ट्रिपरिपीडाम् ॥ ५.९३॥\n\nपरिवेषो रुक्पीडां दिग्दाहो नृपभयं च साग्निभयं ।\nरूक्षो वायुः प्रबलश्चौरसमुत्थं भयं धत्ते ॥ ५.९४॥\n\nनिर्घातः सुरचापं दण्डश्च क्षुद्भयं सपरचक्रम् ।\nग्रहयुद्धे (ग्रहयुद्धं) नृपयुद्धं केतुश्च तदेव सन्दृष्टः ॥ ५.९५॥\n\nअविकृतसलिलनिपातैः (निपाते) सप्ताहान्तः सुभिक्षमादेश्यम् ।\nयगाशुभं ग्रहणजं तत् सर्वं नाशन् उपयाति ॥ ५.९६॥\n\nसोमग्रहे निवृत्ते पक्षान्ते यदि भवेद् ग्रहोऽर्कस्य ।\nतत्रानयः प्रजानां दंपत्योः वैरमन्योन्यम् ॥ ५.९७॥\n\nअर्कग्रहात् तु शशिनो ग्रहणं यदि दृश्यते ततो विप्राः ।\nनैकक्रतुफलभाजो भवन्ति मुदिताः प्रजाश्चैव ॥ ५.९८॥\n\nअध्याय ६ भौमचाराध्यायः\n\nयद्युदयर्क्षाद् वक्रं करोति नवमाष्टसप्तमर्क्षेषु ।\nतद्वक्त्रां (तद्वक्रं) उष्णमुदये पीडाकरमग्निवार्त्तानाम् ॥ ६.१॥\n\nद्वादशदशमैकादशनक्षत्राद् वक्रिते कुजेऽश्रुमुखम् ।\nदूषयति रसान् उदये करोति रोगान् अवृष्टिं च ॥ ६.२॥\n\nव्यालं त्रयोदशर्क्षागतुर्दशाद् वा विपच्यतेऽस्तमये ।\nदंष्ट्रिव्यालमृगेभ्यः करोति पीडां सुभिक्षं च ॥ ६.३॥\n\nरुधिराननमिति वक्त्रं पंचदशात् षोडशाग विनिवृत्ते ।\nतत्कालं मुखरोगं सभयं च सुभिक्षमावहति ॥ ६.४॥\n\nअसिमुशलं सप्तदशादष्टादशतोऽपि वा तदनुवक्रे ।\nदस्युगुणेभ्यः पीदां करोत्यवृष्टिं सशस्त्रभयाम् ॥ ६.५॥\n\nभाग्यार्यमा उदिते यदि निवर्तते वैश्वदैवते भौमः ।\nप्राजापत्येऽस्तमितः त्रीन् अपि लोकान् निपीडयति ॥ ६.६॥\n\nश्रवणौदितस्य वक्रं पुष्ये मूर्धाभिषिक्तपीडाकृत् ।\nयस्मिन् ऋक्षेऽभ्युदितः तद्दिग्व्यूहान् जनान् हन्ति ॥ ६.७॥\n\nमध्ये न यदि मघानां गतागतं लोहितः करोति ततः ।\nपाण्ड्यो नृपो विनश्यति शस्त्रौद्योगाद् भयमवृष्टिं ॥ ६.८॥\n\nभित्त्वा मघा (मघां) विशाखां भिन्दन् भौमः करोति दुर्भिक्षम् ।\nमरकं करोति घोरं यदि भित्त्वा रोहिणीं याति ॥ ६.९॥\n\nदक्षिणतो रोहिण्याः चरन् महीजोर्घवृष्टिनिग्रहकृत् ।\nधूमायन् सशिखो वा विनिहन्यात् पारियात्रस्थान् ॥ ६.१०॥\n\nप्राजापत्ये श्रवणे मूले त्रिषु चौत्तरेषु (तिसृषूत्तरासु) शाक्रे च ।\nविचरन् घननिवहानामुपघातकरः क्षमातनयः ॥ ६.११॥\n\nचारोदयाः प्रशस्ताः श्रवणमघादित्यहस्तमूलेषु (मूलहस्तेषु) ।\nएकपदाश्विशाखाप्राजापत्येषु च कुजस्य ॥ ६.१२॥\n\nविपुलविमलमूर्तिः किंशुकाशोकवर्णः\nस्फुटरुचिरमयूखः तप्तताम्रप्रभाभः ।\nविचरति यदि मार्गं चौत्तरं मेदिनीजः\nशुभकृदवनिपानां हार्दिदश्च प्रजानाम् ॥ ६.१३॥\n\nअध्याय ७ बुधचाराध्यायः\n\nनौत्पातपरित्यक्तः कदाचिदपि चन्द्रजो व्रजत्युदयम् ।\nजलदहनपवनभयकृद् धान्यार्घक्षयविवृद्धौ वा ॥ ७.१॥\n\nविचरन् श्रवणधनिष्ठाप्रजापत्येन्दुवैश्वदेवानि (विश्वदैवानि) ।\nमृद्नन् हिमकरतनयः करोत्यवृष्टिं सरोगभयाम् ॥ ७.२॥\n\nरौद्रादीनि मघान्तानि उपाश्रिते चन्द्रजे प्रजापीडा ।\nशस्त्रनिपातक्षुद्भयरोगानावृष्टिसन्तापैः ॥ ७.३॥\n\nहस्तादीनि चरन् (विचरन्) षडृक्षाणि उपपीडयन् गवामशुभः ।\nस्नेहरसार्घविवृद्धिं करोति चौर्वीं प्रभूतान्नाम् ॥ ७.४॥\n\nआर्यम्णं हौतभुजं भद्रपदामुत्त्ररां यमेशं च ।\nचन्द्रस्य सुतो निघ्नन् प्राणभृतां धातुसंक्षयकृत् ॥ ७.५॥\n\nआश्विनवारुणमूलानि उपमृद्नन् रेवतीं च चन्द्रसुतः ।\nपण्यभिषग्नौजीविकसलिलजतुरगौपघातकरः ॥ ७.६॥\n\nपूर्वाद्य्वृक्षत्रितयादेकमपीन्दोः सुतोऽभिमृद्नीयात् ।\nक्षुत्शस्त्रतस्करामयभयप्रदायी चरन् जगतः ॥ ७.७॥\n\nप्राकृतविमिश्रसंक्षिप्ततीक्ष्णयोगान्तघोरपापाख्याः ।\nसप्त पराशरतन्त्रे नक्षत्रैः कीर्तिता गतयः ॥ ७.८॥\n\nप्राकृतसंज्ञा वायव्ययाम्यपैतामहानि बहुलाश्च ।\nमिश्रा गतिः प्रदिष्टा शशिशिवपितृभुजगदेवानि (दैवानि) ।\nसंक्षिप्तायां पुष्यः पुनर्वसुः फल्गुनीद्वयं चेति ।\nतीक्ष्णायां भद्रपदाद्वयं सशाक्राश्वयुक् पौष्णम् ॥ ७.१०॥\n\nयोगान्तिकेति मूलं द्वे चाषाढे गतिः सुतस्येन्दोः ।\nघोरा श्रवणः त्वाष्टृअं वसुदैवं (देवं) वारुणं चैव ॥ ७.११॥\n\nपापाख्या सावित्रं मैत्रं शक्राग्निदैवतं चेति ।\nउदयप्रवासदिवसैः स एव गतिलक्षणं प्राह ॥ ७.१२॥\n\nचत्वारिंशत् (४०) त्रिंशद् (३०) द्विसमेता विंशति (२२)ः द्विनवकं च ।\nनव मासार्धं दश चैकसंयुताः प्राकृताद्यानाम् ॥ ७.१३॥\n\nप्राकृतगत्यामारोग्यवृष्टिसस्यप्रवृद्धयः क्षेमम् ।\nसंक्षिप्तमिश्रयोः मिश्रमेतदन्यासु विपरीतम् ॥ ७.१४॥\n\nऋज्वीअतिवक्रावक्रा विकला च मतेन देवलस्यैताः ।\nपंचचतुर्द्व्येकाहा ऋज्व्यादीनां षडभ्यस्ताः ॥ ७.१५॥\n\nऋज्वी हिता प्रजानामतिवक्राऽर्घं गतिः विनाशयति ।\nशस्त्रभयदा च वक्रा विकला भयरोगसंजननी ॥ ७.१६॥\n\nपौषाषाढश्रावणवैशाखेष्विन्दुजः समाघेषु ।\nवृष्तो भयाय जगतः शुभफलकृत् प्रोषितः तेषु ॥ ७.१७॥\n\nकार्तिके(कार्त्तिके)ऽश्वयुजि वा यदि मासे दृश्यते तनुभवः शिशिरांशोः ।\nशस्त्रचौरहुतभुग्गदतोयक्षुद्भयानि च तदा विदधाति\nरुद्धानि सौम्येऽस्त्रगते (अस्तमिते) पुराणि यानि उद्गते तानि उपयान्ति मोक्षम् ।\nअन्ये तु पश्चादुदिते वदन्ति लाभः पुराणां भवति तज्ञाः ॥ ७.१९॥\n\nहेमकान्तिः अथवा शुकवर्णः सस्यकेन मणिना सदृशो वा ।\nस्निग्धमूर्तिः अलघुश्च हिताय व्यत्यये न शुभकृत्शशिपुत्रः ॥ ७.२०॥\n\nअध्याय ८ बृहस्पतिचाराध्यायः\n\nनक्षत्रेण सहौदयमुपगच्छति येन देवपतिमन्त्री ।\nतत्संज्ञं वक्तव्यं वर्षं मासक्रमेणैव ॥ ८.१॥\n\nवर्षाणि कार्त्तिकादीनि आग्नेयाद् भद्वयानुयोगीनि ।\nक्रमशः त्रिभं तु पंचममुपान्त्यमन्त्यं च यद् वर्षम् ॥ ८.२॥\n\nशकटानलोपजीवकगोपीडा व्याधिशस्त्रकोपश्च ।\nवृद्धिः तु रक्तपीतककुसुमानां कार्त्तिके वर्षे ॥ ८.३॥\n\nसौम्येऽब्देऽनावृष्टिः मृगाखुशलभाण्डजैश्च सस्यवधः ।\nव्ह्याधिभयं मित्रैः अपि भूपानां जायते वैरम् ॥ ८.४॥\n\nशुभकृज्जगतः पौषो निवृत्तवैराः परस्परं क्षितिपाः ।\nद्वित्रिगुणो धान्यार्घः पौष्टिककर्मप्रसिद्धिश्च ॥ ८.५॥\n\nपितृपूजापरिवृद्धिः माघे हार्दिश्च सर्वभूतानाम् ।\nआरोग्यवृष्टिधान्यार्घसम्पदो मित्रलाभश्च ॥ ८.६॥\n\nफाल्गुनवर्षे विन्द्यात् क्वचित् क्वचित् क्षेमवृष्टिसस्यानि ।\nदौर्भाग्यं प्रमदानां प्रबलाश्चौरा नृपाश्चौग्राः ॥ ८.७॥\n\nचैत्रे मन्दा वृष्टिः प्रियमन्नं क्षेममवनिपा मृदवः ।\nवृद्धिश्च कोशधान्यस्य भवति पीडा च रूपवताम् ॥ ८.८॥\n\nवैशाखे धर्मरता (धर्मपरा) विगतभयाः प्रमुदिताः प्रजाः सनृपाः ।\nयज्ञक्रियाप्रावृत्तिः निष्पत्तिः सर्वसस्यानाम् ॥ ८.९॥\n\nज्यैष्ठे जातिकुलधनश्रेणीश्रेष्ठा नृपाः सधर्मज्ञाः ।\nपीड्यन्ते धान्यानि च हित्वा कंगुं शमीजातिम् ॥ ८.१०॥\n\nआषाढे जायन्ते सस्यानि क्वचिदवृष्टिः अन्यत्र ।\nयोगक्षेमं मध्यं व्यग्राश्च भवन्ति भूपालाः ॥ ८.११॥\n\nश्रावणवर्षे क्षेमं सम्यक् सस्यानि पाकमुपयान्ति ।\nक्षुद्रा ये पाखण्डाः (पाषण्डाः) पीड्यन्ते ये च तद्भक्ताः ॥ ८.१२॥\n\nभाद्रपदे वल्लीजं निष्पत्तिं याति पूर्वसस्यं च ।\nन भवत्यपरं सस्यं क्वचित् सुभिक्षं क्वचिग भयम् ॥ ८.१३॥\n\nआश्वयुजेऽब्देऽजस्रं पतति जलं प्रमुदिताः प्रजाः क्षेमम् ।\nप्राणचयः प्राणभृताम् सर्वेषामन्नबाहुल्यम् ॥ ८.१४॥\n\nउदगारोग्यसुभिक्षक्षेमकरो वाक्पतिश्चरन् भानाम् ।\nयाम्ये तद्विपरीतो मध्येन तु मध्यफलदायी ॥ ८.१५॥\n\nविचरन् भद्वयमिष्टः तत्सार्धं वत्सरेण मध्यफलः ।\nसस्यानां विध्वंसी विचरेदधिकं यदि कदाचित् ॥ ८.१६॥\n\nअनलभयमनलवर्णे व्याधिः पीते रणागमः श्यामे ।\nहरिते च तस्करेभ्यः पीडा रक्ते तु शस्त्रभयम् ॥ ८.१७॥\n\nधूमाभेऽनावृष्टिः त्रिदशगुरौ नृपवधो दिवा दृष्टे ।\nविपुलेऽमले सुतारे रात्रौ दृष्टे प्रजाः स्वस्थाः ॥ ८.१८॥\n\nरोहिण्योऽनलभं च वत्सरतनुः नाभिः त्वषाढद्वयं\nसार्पं हृत्पितृदैवतं च कुसुमं शुद्धैः शुभं तैः फलम् ।\nदेहे क्रूरनिपीडितेऽग्न्यनिलजं नाभ्यां भयं क्षुत्कृतं\nपुष्ये मूलफलक्षयोऽथ हृदये सस्यस्य नाशो ध्रुवम् ॥ ८.१९॥\n\nगतानि वर्षाणि शकेन्द्रकालाद्\nधतानि रुद्रैः गुणयेगतुर्भिः ।\nनवाष्टपंचाष्ट (८५८९)युतानि कृत्वा\nविभाजयेत् शून्यशरागरामैः (३७५०) ॥ ८.२०॥\n\nलब्धेन (फलेन) युक्तं शकभूपालं (भूपकालं)\nसंशोध्य षष्ट्या विषयैः विभज्य ।\nयुगानि नारायणपूर्वकाणि\nलब्धानि शेषाः क्रमशः समाः स्युः ॥ ८.२१॥\n\nएकैकमब्देषु नवाहतेषु दत्त्वा पृथग् द्वादशकं क्रमेण ।\nहृत्वा चतुर्भिः वसुदेवताद्यानि उडूनि शेषांशकपूर्वमब्दम् ॥ ८.२२॥\n\nविष्णुः सुरेज्यो बलभिद् धुताशः त्वष्टौत्तरप्रोष्ठपदाधिपश्च ।\nक्रमाद् युगेशाः पितृविश्वसोम (सोमाः) शक्रानलाख्याश्विभागाः प्रदिष्टाः ॥ ८.२३॥\n\nसंवत्सरोऽग्निः परिवत्सरोऽर्क इदादिकः शीतमयूखमाली ।\nप्रजापतिश्चाप्यनुवत्सरः स्यादिद्वत्सरः शैलसुतापतिश्च ॥ ८.२४॥\n\nवृष्टिः समाद्ये प्रमुखे द्वितीये प्रभूततोया कथिता तृतीये ।\nपश्चाज्जलं मुंचति यगतुर्थं स्वल्पोदकं पंचममब्दमुक्तम् ॥ ८.२५॥\n\nचत्वारि मुख्यानि युगानि अथैषां विष्णु इन्द्रजीवानलदैवतानि ।\nचत्वारि मध्यानि च मध्यमानि चत्वारि चान्त्यानि अधमानि\nविन्द्यात् ॥ ८.२६॥\n\nआध्यं धनिष्टांशमभिप्रपन्नो माघे यदा यात्युदयं सुरेज्यः ।\nषष्ट्यब्दपूर्वः प्रभवः स नाम्ना प्रपद्यते (प्रवर्तते) भूतहितः\nतदाब्दः ॥ ८.२७॥\n\nक्वचित् त्ववृष्टिः पवनाग्निकोपः सन्तीतयः श्लेष्मकृताश्च रोगाः ।\nसंवत्सरेऽस्मिन् प्रभवे प्रवृत्ते न दुःखमाप्नोति जनः तथापि ॥ ८.२८॥\n\nतस्माद् द्वितीयो विभवः प्रदिष्टः शुक्लः तृतीयः परतः प्रमोदः ।\nप्रजापतिश्चेति यथोत्तराणि शस्तानि वर्षाणि फलानि अथैषां (चैषां) ॥ ८.२९॥\n\nनिष्पन्नशालीक्षुयवादिसस्यां भयैः विमुक्तामुपशान्तवैराम् ।\nसंहृष्टलोकां कलिदोषमुक्तां क्षत्रं तदा शास्ति च भूतधात्रीम् ॥ ८.३०॥\n\nआद्यो अंगिराः श्रीमुखभावसाह्वौ युवा सुधातेति (युवाथ धातेति) युगे द्वितीये ।\nवर्षाणि पंचैव यथाक्रमेण त्रीणि अत्र शस्तानि समे परे द्वे ॥ ८.३१॥\n\nत्रिष्वाद्यवर्षेषु (अंगिराद्येषु, आद्यवर्षेषु) निकामवर्षी देवी निरातंकभयः (भयाः) च लोकः ।\nअब्दद्वयेऽन्त्येऽपि समा सुवृष्टिः किन्त्वत्र रोगाः समरागमश् च ॥ ८.३२॥\n\nशाक्रे युगे पूर्वमथईश्वराख्यं वर्षं द्वितीयं बहुधान्यम् आहुः ।\nप्रमाथिनं विक्रममपि अथान्यद् (अतोऽन्यद्) वर्षं च विन्द्याद्\nगुरुचारयोगात् ॥ ८.३३॥\n\nआद्यं द्वितीयं च शुभे तु वर्षे कृतानुकारं कुरुतः प्रजानाम् ।\nपापः प्रमाथी वृषविक्रमौ तु सुभिक्षदौ रोगभयप्रदौ च ॥ ८.३४॥\n\nश्रेष्ठं च चतुर्थस्य युगस्य पूर्वं यगित्रभानुं कथयन्ति वर्षम् ।\nमध्यं द्वितीयं तु सुभानुसंज्ञं रोगप्रदं मृत्युकरं नतं च (न तग) ॥ ८.३५॥\n\nतारणं तदनु भूरिवारिदं सस्यवृद्धिमुदिताति (मुदितं च) पार्थिवम् ।\nपंचमं व्ययमुशन्ति शोभनं मन्मथप्रबलमुत्सवाकुलम् ॥ ८.३६॥\n\nत्वाष्ट्रे युगे सर्वजिदाद्य उक्तः संवत्सरोऽन्यः खलु सर्वधारी ।\nतस्माद् विरोधी विकृतः खरश्च शस्तो द्वितीयोऽत्र भयाय शेषाः ॥ ८.३७॥\n\nनन्दनोऽथ विजयो जयः तथा मन्मथोऽस्य परतश्च दुर्मुखः ।\nकान्तमत्र युग आदितः त्रयं मन्मथः समफलोऽधमोऽपरः ॥ ८.३८॥\n\nहेमलंब इति सप्तमे युगे स्याद् विलंबि परतो विकारि च ।\nशर्वरीति तदनु प्लवः स्मृतो वत्सरो गुरुवशेन पंचमः ॥ ८.३९॥\n\nईतिप्राया (इतिप्रायः) प्रचुरपवना वृष्टिः अब्दे तु पूर्वे\nमन्दं सस्यं न बहुसलिलं वत्सरेऽतो द्वितीये ।\nअत्युद्वेगः प्रचुरसलिलः स्यात् तृतीयश्चतुर्थो\nदुर्भिक्षाय प्लव इति ततः शोभनो भूरितोयः ॥ ८.४०॥\n\nवैश्वे युगे शोकहृद् (शोभकृद्) इत्यथाद्यः संवत्सरोऽतः शुभकृद् द्वितीयः ।\nक्रोधी तृतीयः परतः क्रमेण विश्वावसुश्चेति पराभवश्च ॥ ८.४१॥\n\nपूर्वापरौ प्रीतिकरौ प्रजानामेषां तृतीयो बहुदोषदोऽब्दः ।\nअन्त्यौ समौ किन्तु पराभवेऽग्निः शस्त्रामयार्तिः द्विजगोभयं च ॥ ८.४२॥\n\nआद्यः प्लवंगो नवमे युगेऽब्दः स्यात् कीलकोऽन्यः परतश्च सौम्यः ।\nसाधारणो रोधकृर्दित्यथैवं शुभपदौ (अथाब्दः शुभप्रदौ) कीलकसौम्यसंज्ञौ ॥ ८.४३॥\n\nकष्टः प्लवंगो बहुशः प्रजानां साधारणेऽल्पं जलमीतयश्च ।\nयः पंचमो रोधकृदित्यथाबश्चित्रम् जलम् तत्र च सस्यसम्पत् ॥ ८.४४॥\n\nइन्द्राग्निदैवं दशमं युगं यत्तत्राद्यवर्षं (यत् तराद्यमब्दं) परिधाविसंज्ञम् ।\nप्रमादिनं विक्रममपि अतोऽन्यत् (प्रमाद्यथानन्दमतः परं यत्) ।\nस्याद् राक्षसं चानलसंज्ञितम् च ॥ ८.४५॥\n\nपरिधाविनि मध्यदेशनाशो नृपहानिः जलमल्पमग्निकोपः ।\nअलसः तु जनः प्रमादिसंज्ञे डमरं रक्तकपुष्पबीजनाशः ॥ ८.४६॥\n\nविक्रमः (तत्परः) सकललोकनन्दनो राक्षसः क्षयकरोऽनलः तथा ।\nग्रीष्मधान्यजननोऽत्र राक्षसो वह्निकोपमरकप्रदोऽनलः ॥ ८.४७॥\n\nएकादशे पिंगलकालयुक्तसिद्धार्थरौद्राः खलु दुर्मतिश्च ।\nआद्ये तु व्षृटिः महती सचौरा श्वासो हनूकंपयुतश्च कासः ॥ ८.४८॥\n\nयत् कालयुक्तं तदनेकदोषं सिद्धार्थसंज्ञे बहवो गुणाश्च ।\nरौद्रोऽतिरौद्रः क्षयकृत् प्रदिष्टो यो दुर्मतिः मध्यमवृष्टिकृत् सः ॥ ८.४९॥\n\nभाग्ये युगे दुन्दुभिसंज्ञमाद्यं सस्यस्य वृद्धिं महतीं करोति ।\nअंगारसंज्ञं (उद्गारिसंज्ञं) तदनु क्षयाय नरेश्वराणां विषमा च वृष्टिः ॥ ८.५०॥\n\nरक्ताक्षमब्दं कथितं तृतीयं तस्मिन् भयं दंष्ट्रिकृतं गदाश्च ।\nक्रोधं बहुक्रोधकरं चतुर्थं राष्ट्राणि शून्यीकुरुते विरोधैः ॥ ८.५१॥\n\nक्षयमिति युगस्यान्त्यस्यान्त्यं बहुक्षयकारकं\nजनयति भयं तद्विप्राणां कृषीबलवृद्धिदम् ।\nउपचयकरं विट्शूद्राणां परस्वहृतां तथा\nकथितमखिलं षष्ट्यब्दे यत् तदत्र समासतः ॥ ८.५२॥\n\nअकलुषांशुजटिलः पृथुमूर्तिः कुमुदकुन्दकुसुमस्फटिकाभः ।\nग्रहहतो न यदि सत्पथवर्ती हितकरो (हतकिरो)ऽमरगुरुः मनुजानाम् ॥ ८.५३॥\n\nअध्याय ९ शुक्रचाराध्यायः\n\nनागगजैरावतवृषभगोजरद्गवमृगाजदहनाख्याः ।\nअश्विन्याद्याः कैश्चित् त्रिभाः क्रमाद् वीथयः कथिताः ॥ ९.१॥\n\nनागा तु पवनयाम्यानलानि पैतामहात् त्रिभाः तिस्रः ।\nगोवीथ्यामश्विन्यः पौष्णं द्वे चापि भद्रपदे ॥ ९.२॥\n\nजारद्गव्यां श्रवणात् त्रिभं मृगाख्या त्रिभं तु मैत्राद्यम् ।\nहस्तविशाखात्वाष्ट्राणि अजैत्यषाढाद्वयं दहना ॥ ९.३॥\n\nतिस्रः तिस्रः तासां क्रमादुदन्मध्ययाम्यमार्गस्थाः ।\nतासामपि उत्तरमध्यदक्षिणेन स्थितैकैका (दक्षिनावस्तितैकैका) ॥ ९.४॥\n\nवीथीमार्गान् अपरे कथयन्ति यथास्थितान् भमार्गस्य ।\nनक्षत्राणां तारा याम्योत्तरमध्यमाः तद्वत् ॥ ९.५॥\n\nउत्तरमार्गो याम्यादि निगदितो मध्यमः तु भाग्याद्यः ।\nदक्षिणमार्गो आषाढादि कैश्चिदेवं कृवा मार्गाः ॥ ९.६॥\n\nज्यौतिषं (ज्योतिसं) आगमशास्त्रं विप्रतिपत्तौ न योग्यमस्माकम् ।\nस्वयमेवा विकल्पयितुं किन्तु बहूनां मतं वक्ष्ये ॥ ९.७॥\n\nउत्तरवीथिषु शुक्रः सुभिक्षशिवकृद् गतोऽस्तमुदयम् च (वा) ।\nमध्यासु मध्यफलदः कष्टफलो दक्षिणस्थासु ॥ ९.८॥\n\nअत्युत्तमोत्तमोनं सममध्यन्यूनमधमकष्टफलम् ।\nकष्टतरं (तमं) सौम्याद्यासु वीथिषु यथाक्रमं ब्रूयात् ॥ ९.९॥\n\nभरणीपूर्वं मण्डलम् ऋक्षचतुष्कं सुभिक्षकरमाद्यम् ।\nवंगांगमहिषबाह्लिक (वाह्लिक) कलिंगदेशेषु भयजननम् ॥ ९.१०॥\n\nअत्रो उदितमारोहेद् ग्रहोऽपरो यदि सितं ततो हन्यात् ।\nभद्राश्वशूरसेनकयौधेयककोटिवर्षनृपान् ॥ ९.११॥\n\nभचतुष्टयमार्द्राद्यं द्वितीयममितांबुसस्यसम्पत्त्यै ।\nविप्राणामशुभकरं विशेषतः क्रूरचेष्टानाम् ॥ ९.१२॥\n\nअन्येनात्राक्रान्ते म्लेच्छाटविकश्व (काश्व) जीविगोमन्तान् ।\nगोनर्दनीचशूद्रान् वैदेहांश्चानयः स्पृशति ॥ ९.१३॥\n\nविचरन् मघादिपंचकमुदितः सस्यप्रणाशकृत्शुक्रः ।\nक्षुत्तस्करभयजननो नीचोन्नतिसंकरकरश्च ॥ ९.१४॥\n\nपित्र्याद्येऽवष्टंभो हन्त्यन्येनाविकान् शबरशूद्रान् ।\nपुण्ड्रापरान्त्यशूलिकवनवासिद्रविडसामुद्रान् ॥ ९.१५॥\n\nस्वात्याद्यं भत्रितयं मण्डलमेतगतुर्थमभयकरम् ।\nब्रह्मक्षत्रसुभिक्षाभिवृद्धये मित्रभेदाय ॥ ९.१६॥\n\nअत्राक्रान्ते मृत्युः किरातभर्तुःपिनष्टि चैक्षुवाकून् ।\nप्रत्यन्तावन्तिपुलिन्दतंगणान् शूरसेनांश्च ॥ ९.१७॥\n\nज्येष्ठाद्यं पंचर्क्षं क्षुत्तस्कररोगदम् प्रबाधयते ।\nकाश्मीराश्मकमत्स्यान् सचारुदेवीन् अवन्तींश्च ॥ ९.१८॥\n\nअत्रारोहेद् द्रविडाभीरांबष्ठ (आरोहेऽत्राभीरान् द्रविडांबष्ठ) त्रिगर्तसौराष्ट्रान् ।\nनाशयन्ति सिन्धुसौवीरकांश्च काशीश्वरस्य वधः ॥ ९.१९॥\n\nषष्ठं षण्नक्षत्रं शुभमेतन् मण्डलं धनिष्ठाद्यम् ।\nभूरिधनगोकुलाकुलमनल्पधान्यं क्वचित् सभयम् ॥ ९.२०॥\n\nअत्रारोहेच् (आरोहे) शूलिकगान्धारावन्तयः प्रपीड्यन्ते ।\nवैदेहवधः प्रत्यन्तयवनशकदासपरिवृद्धिः ॥ ९.२१॥\n\nअपरस्यां स्वात्याद्यं ज्येष्ठाद्यं चापि मण्डलं शुभदम् ।\nपित्र्याद्यं पूर्वस्यां शेषाणि यथोक्तफलदानि ॥ ९.२२॥\n\nदृष्तोऽनस्तमिते (ऽनस्तगतेऽर्के) भयकृत् क्षुद्रोगकृत् समस्तमहः ।\nअर्धदिवसे (दिवसं) च सेन्दुः नृपबलपुरभेदकृत्शुक्रः ॥ ९.२३॥\n\nभिन्दन् गतोऽनलर्क्षं कूलातिक्रान्तवारिवाहाभिः ।\nअव्यक्ततुंगनिम्ना समा सरिद्भिः भवति धात्री ॥ ९.२४॥\n\nप्राजापत्ये शकटे भिन्ने कृत्वेव पातकं वसुधा ।\nकेशास्थिशकलशबला कापालमिव व्रतं धत्ते ॥ ९.२५॥\n\nसौम्योपगतो रससस्यसंक्षयायोशनाः समुद्दिष्टः ।\nआर्द्रागतः तु कोशलकलिंगहा सलिलनिकरकरः ॥ ९.२६॥\n\nअश्मकवैदर्भाणां पुनः वसुस्थे सिते महाननयः ।\nपुष्ये पुष्टा वृष्टिः विद्याधरगणविमर्दश्च ॥ ९.२७॥\n\nआश्लेषासु भुजंगमदारुणपीडावहश्चरन् शुक्रः ।\nभिन्दन् मघां महामात्रदोषकृद् भूरिवृष्टिकरः ॥ ९.२८॥\n\nभाग्ये शबरपुलिन्दप्रध्वंसकरोऽंबुनिवहमोक्षाय ।\nआर्यम्णे कुरुजांगलपांचालघ्नः सलिलदायी ॥ ९.२९॥\n\nकौरवचित्रकराणां हस्ते पीडा जलस्य च निरोधः ।\nकूपकृदण्डजपीडा चित्रास्थे शोभना वृष्टिः ॥ ९.३०॥\n\nस्वातौ प्रभूतवृष्टिः दूतवणिग्नाविकान् स्पृशत्यनयः ।\nएन्द्राग्नेऽपि सुवृष्टिः वणिजां च भयं विजानीयात् ॥ ९.३१॥\n\nमैत्रे क्षत्रविरोधो ज्येष्ठायां क्षत्रमुख्यसन्तापः ।\nमौलिकभिषजाम् मूले त्रिष्वपि चैतेष्वनावृष्टिः ॥ ९.३२॥\n\nआप्ये सलिलजपीडा विश्वेशे व्याधयः प्रकुप्यन्ति ।\nश्रवणे श्रवणव्याधिः पाखण्डि (पाषण्डि) भयं धनिष्ठासु ॥ ९.३३॥\n\nशतभिषजि शौण्डिकानामजैकभे (अजैकपे) द्यूतजीविनां पीडां (पीडा) ।\nकुरुपांचालानामपि करोति चास्मिन् सितः सलिलम् ॥ ९.३४॥\n\nआहिर्बुधिने फलमूलतापकृद् यायिनाम् च रेवत्याम् ।\nअश्विन्यां हयपानां याम्ये तु किरातयवनानाम् ॥ ९.३५॥\n\nचतुर्दशीं पंचदशीं (चतुर्दशे पंचदशे तथाष्टमे)-\nतमिस्रपक्षस्य तिथिं (तिथौ) भृगोः सुतः ।\nयदा व्रजेद् दर्शनमस्तमेति वा तदा मही वारिमयीव लक्ष्यते ॥ ९.३६॥\n\nगुरुः भृगुश्चापरपूर्वकाष्ठयोः परस्परं सप्तमराशिगौ यदा ।\nतदा प्रजा रुग्भयशोकपीडिता न वारि पश्यन्ति पुरन्दरोज्झितम् ॥ ९.३७॥\n\nयदा स्थिता जीवबुधारसूर्यजाः सितस्य सर्वेऽग्रपथानुवर्तिनः ।\nनृनागविद्याधरसंगराः तदा भवन्ति वाताश्च समुच्छ्रितान्तकाः ॥ ९.३८॥\n\nन मित्रभावे सुहृदो व्यवस्थिताः क्रियासु सम्यग् न रता द्विजातयः ।\nन चाल्पमपि अंबु ददाति वासवो भिनत्ति वज्रेण शिरांसि भूभृताम् ॥ ९.३९॥\n\nशनैश्चरे म्लेच्छविडालकुञ्जराः खरा महिष्योऽसितधान्यशूकराः ।\nपुलिन्दशूद्राश्च सदक्षिणापथाः क्षयं व्रजन्त्यक्षिमरुद्गदौद्भवैः ॥ ९.४०॥\n\nनिहन्ति शुक्रः क्षितिजेऽग्रतः प्रजां (प्रजा) हुताशशस्त्रक्षुदवृष्टितस्करैः ।\nचराचरं व्यक्तमथौत्तरापथं दिशोऽग्निविद्युद्रजसा च पीड्येत् ॥ ९.४१॥\n\nबृहस्पतौ हन्ति पुरःस्थिते सितः सितं समस्तं द्विजगोसुरालयान् ।\nदिशं च पूर्वां करकासृजोऽंबुदा गले गदा भूरि भवेग शारदम् ॥ ९.४२॥\n\nसौम्योऽस्तोदयोः पुरो भृगुसुतस्यावस्थितः तोयकृद्\nरोगान् पित्तजकामलांश (कामलां कामलांशोः कामलाः) च कुरुते पुष्णाति च ग्रैष्मिकान् (ग्रैष्मिकं) ।\nहन्यात् प्रव्रजिताग्निहोत्रिकभिषग्रंगोपजीव्यान् हयान्\nवैश्यान् गाः सह वाहनैः नरपतीन् पीतानि पश्चाद् दिशम् ॥ ९.४३॥\n\nशिखिभयमनलाभे शस्त्रकोपश्च रक्ते\nकनकनिकषगौरे व्याधयो दैत्यपूज्ये ।\nहरितकपिलरूपे श्वासकासप्रकोपः\nपतति न सलिलं खाद् भस्मरूक्षासिताभे ॥ ९.४४॥\n\nदधिकुमुदशशांकान्तिभृत् स्फुटविकसत्किरणो बृहत्तनुः ।\nसुगतिः अविकृतो जयान्वितः कृतयुगरूपकरः सिताह्वयः ॥ ९.४५॥\n\nअध्याय १० शनैश्चरचाराध्यायः\n\nश्रवणानिलहस्तार्द्राभरणीभाग्योपगः सुतोऽर्कस्य ।\nप्रचुरसलिलोपगूढां करोति धात्रीं यदि स्निग्धः ॥ १०.१॥\n\nअहिवरुणपुरन्दरदैवतेषु सुक्षेमकृन् न चाति जलम् ।\nक्षुत्शस्त्रावृष्टिकरो मूले प्रत्येकमपि वक्ष्ये ॥ १०.२॥\n\nतुरगतुरगोपचारककविवैद्यामात्यहार्कजोऽश्विगतः ।\nयाम्ये नर्तकवादकगेयज्ञक्षुद्रनैकृतिकान् ॥ १०.३॥\n\nबहुलास्थे पीड्यन्ते सौरेऽग्न्युपजीविनश्चमूपाश्च ।\nरोहिण्यां कोशलमद्रकाशिपंचालशाकटिकाः ॥ १०.४॥\n\nमृगशिरसि वत्सयाजकयजमानार्यजनमध्यदेशाः च ।\nरौद्रस्थे पारतरमठास्तैलिकरजक (पारतरातैलिकरजक) चौराश्च ॥ १०.५॥\n\nआदित्ये पांचनदप्रत्यन्तसुराष्ट्रसिन्धुसौवीराः ।\nपुष्ये घाण्ठिकघौषिकयवनवणिक्कितवकुसुमानि ॥ १०.६॥\n\nसार्पे जलरुहसर्पाः पित्र्ये बाह्लीकचीनगान्धाराः ।\nशूलिकपारतवैश्याः कोष्ठागाराणि वणिजश्च ॥ १०.७॥\n\nभाग्ये रसविक्रयिणः पण्यस्त्रीकन्यकामहाराष्ट्राः ।\nआर्यम्णे नृपगुडलवणभिक्षुकांबूनि तक्षशिला ॥ १०.८॥\n\nहस्ते नापितचाक्रिकचौरभिषक्सूचिका द्विपग्राहाः ।\nबन्धक्यः कौशलका मालाकाराश्च पीड्यन्ते ॥ १०.९॥\n\nचित्रास्थे प्रमदाजनलेखकचित्रज्ञचित्रभाण्डानि ।\nस्वातौ मागधचरदूतसूतपोतप्लवनटाद्याः ॥ १०.१०॥\n\nएन्द्राग्नाख्ये त्रैगर्तचीनकौलूतकुंकुमं लाक्षा ।\nसस्यानि अथ माञ्जिष्ठं कौसुंभं च क्षयं याति ॥ १०.११॥\n\nमैत्रे कुलूततंगणखसकाश्मीराः समन्त्रिचक्रचराः ।\nउपतापं यान्ति च घाण्टिका विभेदश्च मित्राणाम् ॥ १०.१२॥\n\nज्येष्ठासु नृपपुरोहितनृपसत्कृतशूरगणकुलश्रेण्यः ।\nमूले तु काशिकोशलपांचालफलौषधीयोधाः ॥ १०.१३॥\n\nआप्ये अंगवंगकौशलगिरिव्रजा मगधपुण्ड्रमिथिलाश्च ।\nउपतापं यान्ति जना वसन्ति ये ताम्रलिप्त्यां च ॥ १०.१४॥\n\nविश्वेश्वरेऽर्कपुत्रश्चरन् दशार्णान् निहन्ति यवनांश्च ।\nउज्जयिनीं शबरान् पारियात्रिकान् कुन्तिभोजांश्च ॥ १०.१५॥\n\nश्रवणे राजाधिकृतान् विप्राग्र्यभिषक्पुरोहितकलिंगान् ।\nवसुभे मगधेशजयो वृद्धिश्च धनेष्वधिकृतानाम् ॥ १०.१६॥\n\nसाजे शतभिषजि भिषक्कविशौण्डिकपण्यनीतिवृत्तीनां (वार्त्तानां) ।\nआहिर्बुध्न्ये नद्यो यानकराः स्त्रीहिरण्यं च ॥ १०.१७॥\n\nरेवत्यां राजभृताः क्रौंचद्वीपाश्रिताः शरत्सस्यम् ।\nशबराश्च निपीड्यन्ते यवनाश्च शनैश्चरे चरति ॥ १०.१८॥\n\nयदा विशाखासु महेन्द्रमन्त्री सुतश्च भानोः दहनर्क्षयातः ।\nतदा प्रजानामनयोऽतिघोरः पुरप्रभेदो गतयोः भमेकम् ॥ १०.१९॥\n\nअण्डजहा रविजो यदि चित्रः क्षुद्भयकृद् यदि पीतमयूखः ।\nशस्त्रभयाय च रक्तसवर्णो भस्मनिभो बहुवैरकरश्च ॥ १०.२०॥\n\nवैदूर्यकान्तिविमलः शुभकृत् प्रजानां\nबाणातसीकुसुमवर्णनिभश्च शस्तः ।\nयं चापि (पंचापि) वर्णमुपगच्छति तत्सवर्णान्\nसूर्यात्मजः क्षयतीति मुनिप्रवादः ॥ १०.२१॥\n\nअध्याय ११ केतुचाराध्यायः\n\nगार्गीयं शिखिचारं पाराशरमसितदेवलकृतं च ।\nअन्यांश्च बहून् दृष्ट्वा क्रियतेऽयमनाकुलश्चारः ॥ ११.१॥\n\nदर्शनमस्तमयो वा न गणितविधिनास्य शक्यते ज्ञातुम् ।\nदिव्यान्तरिक्षभौमाः त्रिविधाः स्युः केतवो यस्मात् ॥ ११.२॥\n\nअहुताशेऽनलरूपं यस्मिं तत्केतुरूपमेवोक्तम् ।\nखद्योतपिशाचालयमणिरत्नादीन् परित्यज्य ॥ ११.३॥\n\nध्वजशस्त्रभवनतरुतुरगकुञ्जराद्येष्वथान्तरिक्षाः ते ।\nदिव्या नक्षत्रस्था भौमाः स्युः अतोऽन्यथा शिखिनः ॥ ११.४॥\n\nशतमेकाधिकमेके सहस्रमपरे वदन्ति केतूनाम् ।\nबहुरूपमेकमेव प्राह मुनिः नारदः केतुम् ॥ ११.५॥\n\nयद्येको यदि बहवः किमनेन फलं तु सर्वथा वाच्यम् ।\nउदयास्तमयैः स्थानैः स्पर्शैः अधूमनैः वर्णैः ।\nयावन्त्यहानि दृश्यो मासाः तावन्त एव फलपाकः ।\nमासैः अब्दांश्च वदेत् प्रथमात् पक्षत्रयात् परतः ॥ ११.७॥\n\nह्रस्वः तनुः प्रसन्नः स्निग्धः त्वृजुः अचिरसंस्थितः शुक्लः ।\nउदितोऽथवाभिवृष्टः (वाप्यभिदृष्टः) सुभिक्षसौख्यावहः केतुः ॥ ११.८॥\n\nउक्तविपरीतरूपो न शुभकरो धूमकेतुरुत्पन्नः ।\nइन्द्रायुधानुकारी विशेषतो द्वित्रिचूलो वा ॥ ११.९॥\n\nहारमणिहेमरूपाः किरणाख्याः पंचविंशतिः सशिखाः ।\nप्रागपरदिशोः दृश्या नृपतिविरोधावहा रविजाः ॥ ११.१०॥\n\nशुकदहनबन्धुजीवकलाक्षाक्षतजोपमा हुताशसुताः ।\nआग्नेय्यां दृश्यन्ते तावन्तः तेऽपि शिखिभयदाः ॥ ११.११॥\n\nवक्रशिखा मृत्युसुता रूक्षाः कृष्णाश्च तेऽपि तावन्तः ।\nदृश्यन्ते याम्यायां जनमरकावेदिनः ते च ॥ ११.१२॥\n\nदर्पणवृत्ताकारा विशिखाः किरणान्विता धरातनयाः ।\nक्षुद्भयदा द्वाविंशतिः ऐशान्यामंबुतैलनिभाः ॥ ११.१३॥\n\nशशिकिरणरजतहिमकुदकुमुन्दकुसुमोपमाः सुताः शशिनः ।\nउत्तरतो दृश्यन्ते त्रयः सुभिक्षावहाः शिखिनः ॥ ११.१४॥\n\nब्रह्मसुत एक एव त्रिशिखो वर्णैः त्रिभिः युगान्तकरः ।\nअनियतदिक्सम्प्रभवो विज्ञेयो ब्रह्मदण्डाख्यः ॥ ११.१५॥\n\nशतमभिहितमेकसमेतमेतदेकेन विरहितानि अस्मात् ।\nकथयिष्ये केतूनां शतानि नव लक्षणैः स्पष्टैः ॥ ११.१६॥\n\nसौम्यैशान्योरुदयं शुक्रसुता यान्ति चतुरशीत्याख्याः ।\nविपुलसिततारकाः ते स्निग्धाश्च भवन्ति तीव्रफलाः ॥ ११.१७॥\n\nस्निग्धाः प्रभासमेता द्विशिखाः षष्टिः शनैश्चरांगरुहाः ।\nअतिकष्टफला दृश्याः सर्वत्रैते कनकसंज्ञाः ॥ ११.१८॥\n\nविकचा नाम गुरुसुताः सितएकताराः शिखापरित्यक्ताः ।\nषष्टिः पंचभिः अधिका स्निग्धा याम्याश्रिताः पापाः ॥ ११.१९॥\n\nनातिव्यक्ताः सूक्ष्मा दीर्घाः शुक्ला यथेष्टदिक्प्रभवाः ।\nबुधजाः तस्करसंज्ञाः पापफलाः त्वेकपंचाशत् ॥ ११.२०॥\n\nक्षतजानलानुरूपाः त्रिचूलताराः कुजात्मजाः षष्टिः ।\nनाम्ना च कौंकुमाः ते सौम्याशासंस्थिताः पापाः ॥ ११.२१॥\n\nत्रिंशत्यधिका राहोः ते तामसकीलका इति ख्याताः ।\nरविशशिगा दृश्यन्ते तेषां फलमर्कचारोक्तम् ॥ ११.२२॥\n\nविंशत्यधिकमन्यत्शतमग्नेः विश्वरूपसंज्ञानाम् ।\nतीव्रानलभयदानां ज्वालामालाकुलतनूनाम् ॥ ११.२३॥\n\nश्यामारुणा विताराश्चामररूपा विकीर्णदीधितयः ।\nअरुणाख्या वायोः सप्तसप्ततिः पापदाः परुषाः ॥ ११.२४॥\n\nतारापुञ्जनिकाशा गणका नाम प्रजापतेः अष्टौ ।\nद्वे च शते चतुरधिके चतुरस्रा (चतुरश्रा) ब्रह्मसन्तानाः ॥ ११.२५॥\n\nकंका नाम वरुणजा द्वात्रिंशद्वंशगुल्मसंस्थानाः ।\nशशिवत्प्रभासमेताः तीव्रफलाः केतवः प्रोक्ताः ॥ ११.२६॥\n\nषण्णवतिः कालसुताः कबन्धसंज्ञाः कबन्धसंस्थानाः ।\nपुण्ड्रा (चण्डा) भयप्रदाः स्युः विरूपताराश्च ते शिखिनः ॥ ११.२७॥\n\nशुक्रविपुलएकतारा नव विदिशां केतवः समुत्पन्नाः ।\nएवं केतुसहस्रं विशेषमेषामतो वक्ष्ये ॥ ११.२८॥\n\nउदगायतो महान् स्निग्धमूर्तिः अपरोदयी वसाकेतुः ।\nसद्यः करोति मरकं सुभिक्षमपि उत्तमं कुरुते ॥ ११.२९॥\n\nतल्लक्षणोऽस्थिकेतुः स तु रूक्षः क्षुद्भयावहः प्रोक्तः ।\nस्निग्धः तादृक् प्राच्यां शस्त्राख्यो डमरमरकाय ॥ ११.३०॥\n\nदृश्योऽमावास्यायां कपालकेतुः सधूम्ररश्मिशिखः ।\nप्रान्नभसोऽर्धविचारी क्षुत्मरकावृष्टिरोगकरः ॥ ११.३१॥\n\nप्राग् वैश्वानर (वश्वानर, वैस्वानर) मार्गे शूलाग्रः श्यावरूक्षताम्रार्चिः ।\nनभसस्त्रिभागगामी रौद्र इति कपालतुल्यफलः ॥ ११.३२॥\n\nअपरस्यां चलकेतुः शिखया याम्याग्रयांगुलौच्छ्रितया ।\nगच्छेद् यथा यथोदक् तथा तथा दैर्घ्यमायाति ॥ ११.३३॥\n\nसप्तमुनीन् संस्पृश्य ध्रुवमभिजितमेव च प्रतिनिवृत्तः ।\nनभसोऽर्धमात्रमित्वा याम्येनास्तम् समुपयाति ॥ ११.३४॥\n\nहन्यात् प्रयागकूलाद् यावदवन्तीं च पुष्करारण्यं (पुष्कराण्यं) ।\nउदग् अपि च देविकामपि भूयिष्ठं मध्यदेशाख्यम् ॥ ११.३५॥\n\nअन्यान् अपि स देशान् क्वचित् क्वचिद् धन्ति रोगदुर्भिक्षैः ।\nदश मासान् फलपाकोऽस्य कैश्चिदष्टादश प्रोक्तः ॥ ११.३६॥\n\nप्रागर्धरात्रदृश्यो याम्याग्रः श्वेतकेतुः अन्यश्च ।\nक इति युगाकृतिः अपरे युगपत्तौ सप्तदिनदृश्यौ ॥ ११.३७॥\n\nस्निग्धौ सुभिक्षशिवदावथाधिकं दृश्यते कनामा यः ।\nदश वर्षाणि उपतापं जनयति शस्त्रप्रकोपकृतम् ॥ ११.३८॥\n\nश्वेत इति जटाकारो रूक्षः श्यावो वियत्त्रिभागगतः ।\nविनिवर्ततेऽपसव्यं त्रिभागशेषाः प्रजाः कुरुते ॥ ११.३९॥\n\nआधूम्रया तु शिखया दर्शनमायाति कृत्तिकासंस्थः ।\nज्ञेयः स रश्मिकेतुः श्वेतसमानं फलं धत्ते ॥ ११.४०॥\n\nध्रुवकेतुः अनियतगतिप्रमाणवर्णाकृतिः भवति विष्वक् ।\nदिव्यान्तरिक्षभौमो भवत्ययं स्निग्ध इष्टफलः ॥ ११.४१॥\n\nसेनांगेषु नृपाणां गृहतरुशैलेषु चापि देशानाम् ।\nगृहिणामुपस्करेषु च विनाशिनां दर्शनं याति ॥ ११.४२॥\n\nकुमुद इति कुमुदकान्तिः वारुण्यां प्राक्षिखो निशामेकाम् ।\nदृष्टः सुभिक्षमतुलं दश किल वर्षाणि स करोति ॥ ११.४३॥\n\nसकृदेकयामदृश्यः सुसूक्ष्मतारोऽपरेण मणिकेतुः ।\nऋज्वी शिखास्य शुक्ला स्तनोद्गता क्षीरधारेव ॥ ११.४४॥\n\nउदयन्न् एव सुभिक्षं चतुरो मासान् करोत्यसौ सार्धान् ।\nप्रादुर्भावं प्रायः करोति च क्षुद्रजन्तूनाम् ॥ ११.४५॥\n\nजलकेतुः अपि च पश्चात् स्निग्धः शिखयापरेण चौन्नतया ।\nनव मासान् स सुभिक्षं करोति शान्तिं च लोकस्य ॥ ११.४६॥\n\nभवकेतुः एकरात्रं दृश्यः प्राक् सूक्ष्मतारकः स्निग्धः ।\nहरिलांगुलौपमया प्रदक्षिणावर्तया शिखया ॥ ११.४७॥\n\nयावत एव मुहूर्तान् दर्शनमायाति निर्दिशेत्मासान् ।\nतावदतुलं सुभिक्षं रूक्षे प्राणान्तिकान् रोगान् ॥ ११.४८॥\n\nअपरेण पद्मकेतुः मृणालगौरो भवेन् निशामेकाम् ।\nसप्त करोति सुभिक्षं वर्षाणि अतिहर्षयुक्तानि ॥ ११.४९॥\n\nआवर्त इति निशार्धे सव्यशिखोऽरुणनिभोऽपरे स्निग्धः ।\nयावत् क्षणान् स दृश्यः तावन् मासान् सुभिक्षकरः ॥ ११.५०॥\n\nपश्चात् सन्ध्याकाले संवर्तो नाम धूम्रताम्रशिखः ।\nआक्रम्य वियत्त्र्यंशं शूलाग्रावस्थितो रौद्रः ॥ ११.५१॥\n\nयावत एव मुहूर्तान् दृश्यो वर्षाणि हन्ति तावन्ति ।\nभूपान् शस्त्रनिपातैरुदयर्क्षं चापि पीडयति ॥ ११.५२॥\n\nये शस्ताः तान् हित्वा केतुभिः आधूपिते (आधूमिते)ऽथवा स्पृष्टे ।\nनक्षत्रे भवति वधो येषां राज्ञां प्रवक्ष्ये तान् ॥ ११.५३॥\n\nअश्विन्यामश्मकपं भरणीषु किरातपार्थिवं हन्यात् ।\nबहुलासु कलिंगेशं रोहिण्यां शूरसेनपतिम् ॥ ११.५४॥\n\nऔशीनरमपि सौम्ये जलजाजीवाधिपं तथार्द्रासु ।\nआदित्येऽश्मकनाथान् (नाथं) पुष्ये मघधाधिपं हन्ति ॥ ११.५५॥\n\nअसिकेशं भौजंगे पित्र्ये अंगं पाण्ड्यनाथमपि भाग्ये ।\nऔज्जयिनिक (औज्जयनिक) मार्यम्णे सावित्रे दण्डकाधिपतिम् ॥ ११.५६॥\n\nचित्रासु कुरुक्षेत्राधिपस्य मरणं समादिशेत् तज्ञः ।\nकाश्मीरककांबोजौ नृपती प्राभञ्जने न स्तः ॥ ११.५७॥\n\nइक्ष्वाकुरलकनाथः ( नाथौ, नाथो) च हन्यते यदि भवेद् विशाखासु ।\nमैत्रे पुण्ड्राधिपतिः ज्येष्ठासु च (ज्येष्ठास्वथ) सार्वभौमवधः ॥ ११.५८॥\n\nमूलेऽन्ध्रमद्रकपती जलदेवे काशिपो मरणमेति ।\nयौधेयकार्जुनायनशिविचैद्यान् वैश्वदेवे च ॥ ११.५९॥\n\nहन्यात् कैकयनाथं पांचनदं सिंहलाधिपं वांगम् ।\nनैमिषनृपं किरातं श्रवणादिषु षट्स्विमान् क्रमशः ॥ ११.६०॥\n\nउल्काभिताडितशिखः शिखी शिवः शिवतरोऽतिदृष्तो (अभिवृष्टो) यः ।\nअशुभः स एव चोलावगाणसितहूणचीनानाम् ॥ ११.६१॥\n\nनम्रा यतः शिखिशिखाभिसृता यतो वा\nऋक्षं च यत् स्पृशति तत् कथितांश्च देशान् ।\nदिव्यप्रभावनिहतान् स यथा गरुत्मान्\nभुंक्ते गतो नरपतिः परभोगिभोगान् ॥ ११.६२॥\n\nअध्याय १२ अगस्त्यचाराध्यायः\n\nसमुद्रोऽन्तः शैलैः मकरनखरोत्खातशिखरैः\nकृतः तोयोच्छित्त्या सपदि सुतरां येन रुचिरः ।\nपतन् मुक्तामिश्रैः प्रवरमणिरत्नांबुनिवहैः\nसुरान् प्रत्यादेष्टुं मित (सित) मुकुटरत्नान् इव पुरा ॥ १२.१॥\n\nयेन चांबुहरणेऽपि विद्रुमैः भूधरैः समणिरत्नविद्रुमैः ।\nनिर्गतैः तदुरगैश्च राजितः सागरोऽधिकतरं विराजितः ॥ १२.२॥\n\nप्रस्फुरत्तिमिजलेभजिह्मगः क्षिप्तरत्ननिकरो महोदधिः ।\nआपदां पदगतोऽपि यापितो येन पीतसलिलोऽमरश्रियम् ॥ १२.३॥\n\nप्रचलत्तिमिशुक्तिजशंखचितः सलिलेऽपहृतेऽपि पतिः सरिताम् ।\nसतरंगसितोत्पलहंसभृतः सरसः शरदीव विभर्ति रुचिं (रुचं) ॥ १२.४॥\n\nतिमिसितांबुधरं मणितारकं स्फटिकचन्द्रमनंबुशरद्द्युतिः ।\nफणिफणोपलरश्मिशिखिग्रहं कुटिलगेशवियग चकार यः ॥ १२.५॥\n\nदिनकररथमार्गविच्छित्तयेऽभ्युद्यतं यच्\nचलत्श‍ृंगमुद्भ्रान्तविद्याधरांसावसक्तप्रियाव्यग्रदत्तांकदेहावलंबांबरात्य्-\n(राभि) उच्छ्रितोद्धूयमानध्वजैः शोभितम् ।\nकरिकटमदमिश्ररक्तावलेहानुवासानुसारिद्विरेफावलीनोत्तमांगैः\nकृतान् बाणपुष्पैः इवोत्तंसकान् धारयद्भिः मृगेन्द्रैः\nसनाथीकृतान्तर्दरीनिर्झरम् ।\nगगनतलमिवोल्लिखन्तं प्रवृद्धैः\nगजाकृष्टफुल्लद्रुमत्रासविभ्रान्तमत्तद्विरेफावलीहृष्ट (गीत) मन्द्रस्वनैः\nशैलकूटैः तरक्षर्क्षशार्दूलशाखामृगाध्यासितैः ।\nरहसि मदनसक्तया रेवया कान्तयेवोपगूढं सुराध्यासितोद्यानम्\nअंभोऽशनानन्नमूलानिलाहारविप्रान्वितं विन्ध्यमस्तंभयद् यश्च\nतस्योदयः श्रूयताम् ॥ १२.६॥\n\nउदये च मुनेः अगस्त्यनाम्नः कुसमायोगमलप्रदूषितानि ।\nहृदयानि सतामिव स्वभावात् पुनः अंबूनि भवन्ति निर्मलानि ॥ १२.७॥\n\nपार्श्वद्वयाधिष्ठितचक्रवाकामापुष्णती सस्वनहंसपंक्तिम् ।\nतांबूलरक्तोत्कषिताग्रदन्ती विभाति योषा इव शरत् (सरित्) सहासा ॥ १२.८॥\n\nइन्दीवरासन्नसितोत्पलान्विता शरद् (सरित्) भ्रमत्षट्पदपंक्तिभूषिता ।\nसभ्रूलताक्षेपकटाक्षवीक्षणा विदग्धयोषा इव विभाति सस्मरा ॥ १२.९॥\n\nइन्दोः पयोदविगमोपहितां विभूतिं\nद्रष्टुं तरंगवलया कुमुदं निशासु ।\nउन्मीलयत्यलिनिलीनदलं सुपक्ष्म\nवापी विलोचनमिवासिततारकान्तम् ॥ १२.१०॥\n\nनानाविचित्रांबुजहंसकोककारण्डवापूर्णतडागहस्ता ।\nरत्नैः प्रभूतैः कुसुमैः फलैश्च भूर्यच्छतीवार्घमगस्त्यनाम्ने ॥ १२.११॥\n\nसलिलममरपाज्ञया उज्झितं यद् धनपरिवेष्टितमूर्तिभिः भुजंगैः ।\nफणिजनितविषाग्निसम्प्रदुष्टं भवति शिवं तदगस्त्यदर्शनेन ॥ १२.१२॥\n\nस्मरणादपि पापमपाकुरुते किमुत स्तुतिभिः वरुणांगरुहः ।\nमुनिभिः कथितोऽस्य यथार्घविधिः कथयामि तथैव नरेन्द्रहितम् ॥ १२.१३॥\n\nसंख्याविधानात् प्रतिदेशमस्य विज्ञाय सन्दर्शनमादिशेज्ञः ।\nतगौज्जयिन्यां (उज्जयन्यां) अगतस्य कन्यां भागैः स्वराख्यैः स्फुटभास्करस्य ॥ १२.१४॥\n\nईषत्प्रभिन्नेऽरुणरश्मिजालैः नैशेऽन्धकारे दिशि दक्षिणस्याम् ।\nसांवत्सरावेदितदिग्विभागे भूपोऽर्घमुर्व्यां प्रयतः प्रयच्छेत् ॥ १२.१५॥\n\nकालोद्भवैः सुरभिभिः कुसुमैः फलैश्च\nरत्नैश्च सागरभवैः कनकांबरैश्च ।\nधेन्वा वृषेण परमान्नयुतैश्च भक्ष्यैः\nदध्यक्षतैः सुरभिधूपविलेपनैश्च ॥ १२.१६॥\n\nनरपतिः इममर्घं श्रद्दधानो दधानः\nप्रविगतगददोषो निर्जितारातिपक्षः ।\nभवति यदि च दद्यात् सप्त वर्षाणि सम्यग्\nजलनिधिरशनायाः (रसनायाः) स्वामितां याति भूमेः ॥ १२.१७॥\n\nद्विजो यथालाभमुपाहृतार्घः प्राप्नोति वेदान् प्रमदाश्च पुत्रान् ।\nवैश्यश्च गां भूरि धनं च शूद्रो रोगक्षयं धर्मफलं च सर्वे ॥ १२.१८॥\n\nरोगान् करोति परुषः कपिलः त्ववृष्टिं\nधूम्रो गवामशुभकृत् स्फुरणो भयाय\nमाञ्जिष्ठरागसदृशः क्षुधमाहवांश्च\nकुर्यादणुश्च पुररोधमगस्त्यनामा ॥ १२.१९॥\n\nशातकुंभसदृशः स्फटिकाभः तर्पयन्न् इव महीं किरणाग्रैः (किरणौघैः) ।\nदृश्यते यदि तदा (ततः) प्रचुरान्ना भूः भवत्यभयरोगजनाढ्या ॥ १२.२०॥\n\nउल्कया विनिहतः शिखिना वा क्षुद्भयं मरकमेव विधत्ते (धत्ते) ।\nदृश्यते स किल हस्तगतेऽर्के रोहिणीमुपगतेऽस्तमुपैति ॥ १२.२१॥\n\nअध्याय १३ सप्तर्षिचाराध्यायः\n\nसैकावलीव राजति ससितोत्पलमालिनी सहासेव ।\nनाथवतीव च दिग् यैः कौवेरी सप्तभिः मुनिभिः ॥ १३.१॥\n\nध्रुवनायकोपदेशान् नरिनर्ती (नर्त्ती) वोत्तरा भ्रमद्भिश्च ।\nयैश्चारमहं तेषां कथयिष्ये वृद्धगर्गमतात् ॥ १३.२॥\n\nआसन् मघासु मुनयः शासति पृथ्वीं युधिष्ठिरे नृपतौ ।\nषड्द्विकपंचद्वियुतः शककालः तस्य राज्ञश्च ॥ १३.३॥\n\nएकैकस्मिन् ऋक्षे शतं शतं ते चरन्ति वर्षाणाम् ।\nप्रागुदयतोऽपि अविवराद् र्जून् नयति तत्र संयुक्ताः\n(प्रागुत्तरतश्च एते सदा उदयन्ते ससाध्वीकाः) ॥ १३.४॥\n\nपूर्वे भागे भगवान् मरीचिः अपरे स्थितो वसिष्ठोऽस्मात् ।\nतस्यांगिराः ततोऽत्रिः तस्यासन्नः पुलस्त्यश्च ॥ १३.५॥\n\nपुलहः क्रतुः इति भगान् आसन्ना अनुक्रमेण पूर्वाद्यात् (पूर्वाद्याः) ।\nतत्र वसिष्ठं मुनिवरमुपाश्रितारुन्धती साध्वी ॥ १३.६॥\n\nउल्काशनिधूमाद्यैः हता विवर्णा विरश्मयो ह्रस्वाः ।\nहन्युः स्वं स्वं वर्गं विपुलाः स्निग्धाश्च तद्वृद्ध्यै ॥ १३.७॥\n\nगन्धर्वदेवदानवमन्त्रौषधिसिद्धयक्षनागानाम् ।\nपीडाकारो मरीचिः ज्ञेयो विद्याधराणां च ॥ १३.८॥\n\nशकयवनदरदपारतकांबोजां तापसान् वनोपेतान् ।\nहन्ति वसिष्ठोऽभिहतो विवृद्धिदो रश्मिसम्पन्नः ॥ १३.९॥\n\nअंगिरसो ज्ञानयुता धीमन्तो ब्राह्मणाश्च निर्दिष्टाः ।\nअत्रेः कान्तारभवा जलजानि अंभोनिधिः सरितः ॥ १३.१०॥\n\nरक्षःपिशाचदानवदैत्यभुजंगाः स्मृताः पुलस्त्यस्य ।\nपुलहस्य तु मूलफलं क्रतोः तु यज्ञाः सयज्ञभृतः ॥ १३.११॥\n\nअध्याय १४ नक्षत्रकूर्माध्यायः\n\nनक्षत्रत्रयवर्गैः आग्नेयाद्यैः व्यवस्थितैः नवधा ।\nभारतवर्षे मध्य (मध्यात्) प्रागादिविभाजिता देशाः ॥ १४.१॥\n\nभद्रारिमेदमाण्डव्यसाल्वनीपोज्जिहानसंख्याताः ।\nमरुवत्सघोषयामुनसारस्वतमत्स्यमाध्यमिकाः ॥ १४.२॥\n\nमाथुरकोपज्योतिषधर्मारण्यानि शूरसेनाश्च ।\nगौरग्रीवोद्देहिकपाण्डुगुडाश्वत्थपांचालाः ॥ १४.३॥\n\nसाकेतकंककुरुकालकोटिकुकुराश्च पारियात्रनगः ।\nऔदुंबरकापिष्टलगजाह्वयाश्चेति मध्यमिदम् ॥ १४.४॥\n\nअथ पूर्वस्यामञ्जनवृषभध्वजपद्ममाल्यवद्गिरयः ।\nव्याघ्रमुखसुह्मकर्वटचान्द्रपुराः शूर्पकर्णाश्च ॥ १४.५॥\n\nखसमगधशिबिरगिरिमिथिलसमतटोड्राश्ववदनदन्तुरकाः ।\nप्राग्ज्योतिषलौहित्यक्षीरोदसमुद्रपुरुषादाः ॥ १४.६॥\n\nउदयगिरिभद्रगौडकपौण्ड्रोत्कलकाशिमेकलांबष्ठाः ।\nएकपदताम्रलिप्त (तामलिपित) ककोशलका वर्धमानाश्च ॥ १४.७॥\n\nआग्नेय्यां दिशि कोशलकलिंगवंगोपवंगजठरांगाः ।\nशौलिकविदर्भवत्सान्ध्रचेदिकाश्च ऊर्ध्वकण्ठाश्च ॥ १४.८॥\n\nवृषनालिकेरचर्मद्वीपा विन्ध्यान्तवासिनः त्रिपुरी ।\nश्मश्रुधरहेमकुड्य (कूट्य) व्यालग्रीवा महाग्रीवाः ॥ १४.९॥\n\nकिष्किन्धकण्टकस्थलनिषादराष्ट्राणि पुरिकदाशार्णाः ।\nसह नग्नपर्णशबरैः आश्लेषाद्ये त्रिके देशाः ॥ १४.१०॥\n\nअथ दक्षिणेन लंकाकालाजिनसौरिकीर्णतालिकटाः ।\nगिरिनगरमलयदर्दुरमहेन्द्रमालिन्द्यभरुकच्छाः ॥ १४.११॥\n\nकंकटकंकण (टंकण) वनवासिशिबिकफणिकारकोंकणाभीराः ।\nआकरवेणावर्तक (वन्तक) दशपुरगोनर्दकेरलकाः ॥ १४.१२॥\n\nकर्णाटमहाटविचित्रकूटनासिक्यकोल्लगिरिचोलाः ।\nक्रौंचद्वीपजटाधरकावेर्यो रिष्यमूकश्च ॥ १४.१३॥\n\nवैदूर्यशंखमुक्तात्रिवारिचरधर्मपट्टनद्वीपाः ।\nगणराज्यकृष्णवेल्लूरपिशिकशूर्पाद्रिकुसुमनगाः ॥ १४.१४॥\n\nतुंबवनकार्मणय (मणेय) कयाम्योदधितापसाश्रमा ऋषिकाः ।\nकांचीमरुचीपट्टनचेर्यार्यकसिंहला ऋषभाः ॥ १४.१५॥\n\nबलदेवपट्टनं दण्डकावनतिमिंगिलाशना भद्राः ।\nकच्छोऽथ कुञ्जरदरी सताम्रपर्णीति विज्ञेयाः ॥ १४.१६॥\n\nनैरृत्यां दिशि देशाः पह्लवकांबोजसिन्धुसौवीराः ।\nवडवामुखारवांबष्ठकपिलनारीमुखानर्ताः ॥ १४.१७॥\n\nफेणगिरियवनमार्गर (माकर) कर्णप्रावेयपारशवशूद्राः ।\nबर्बरकिरातखण्डक्रव्यादा (क्रव्याश्या) भीरचंचूकाः ॥ १४.१८॥\n\nहेमगिरिसिन्धुकालकरैवतकसुराष्ट्रबादरद्रविडाः ।\nस्वात्याद्ये भत्रितये ज्ञेयश्च महार्णवोऽत्रैव ॥ १४.१९॥\n\nअपरस्यां मणिमान् मेघवान् वनौघः क्षुरार्पणोऽस्तगिरिः ।\nअपरान्तकशान्तिकहैहयप्रशस्ताद्रिवोक्काणाः ॥ १४.२०॥\n\nपंचनदरमठपारततारक्षितिजृंगवैश्यकनकशकाः ।\nनिर्मर्यादा म्लेच्छा ये पश्चिमदिक्स्थिताः ते च ॥ १४.२१॥\n\nदिशि पश्चिमोत्तरस्यां माण्डव्यतुषार (तुखार) तालहलमद्राः ।\nअश्मककुलूतहलडाः (हडः) स्त्रीराज्यनृसिंहवनखस्थाः ॥ १४.२२॥\n\nवेणुमती फल्गुलुका गुलुहा मरुकुच्चचर्मरंगाख्याः ।\nएकविलोचनशूलिकदीर्घग्रीवास्यकेशाश्च ॥ १४.२३॥\n\nउत्तरतः कैलासो हिमवान् वसुमान् गिरिः धनुष्मांश्च ।\nक्रौंचो मेरुः कुरवः तथोत्तराः क्षुद्रमीनाश्च ॥ १४.२४॥\n\nकैकयवसातियामुनभोगप्रस्थार्जुनायनाग्नीध्राः ।\nआदर्शान्तः (आदर्शान्त) द्वीपित्रिगर्ततुरग आननाः श्वमुखाः (आननाश्वमुखाः) ॥ १४.२५॥\n\nकेशधरचिपिटनासिकदासेरकवाटधानशरधानाः ।\nतक्षशिलपुष्कलावतकैलावतकण्ठधानाश्च ॥ १४.२६॥\n\nअंबरमद्रकमालवपौरवकच्छारदण्डपिंगलकाः ।\nमाणहलहूणकोहलशीतकमाण्डव्यभूतपुराः ॥ १४.२७॥\n\nगान्धारयशोवतिहेमतालराजन्यखचरगव्याश्च ।\nयौधेयदासमेयाः श्यामाकाः क्षेमधूर्ताश्च ॥ १४.२८॥\n\nऐशान्यां मेरुकनष्टराज्यपशुपालकीरकाश्मीराः ।\nअभिसारदरदतंगणकुलूतसैरिन्ध्र (इन्ध) वनराष्ट्राः ॥ १४.२९॥\n\nब्रह्मपुरदार्वडामरवनराज्यकिरातचीनकौणिन्दाः ।\nभल्लाः पटोल (भल्लापलोल) जटासुरकुनटखस (कुनठखष) घोषकुचिकाख्याः ॥ १४.३०॥\n\nएकचरणानुविद्धाः (अनुविश्वाः) सुवर्णभूर्वसुधनं (वनं) दिविष्ठाश्च ।\nपौरवचीरनिवासि (निवासन) त्रिनेत्रमुञ्जाद्रिगान्धर्वाः (गन्धर्वाः) ॥ १४.३१॥\n\nवर्गैः आग्नेयाद्यैः क्रूरग्रहपीडितैः क्रमेण नृपाः ।\nपांचालो मागधिकः कालिंगश्च क्षयं यान्ति ॥ १४.३२॥\n\nआवन्तोऽथानर्तो मृत्युं चायाति सिन्धुसौवीरः ।\nराजा च हारहौरो मद्रेशोऽन्यश्च कौणिन्दः ॥ १४.३३॥\n\nअध्याय १५ नक्षत्रव्यूहाध्यायः\n\nआग्नेये सितकुसुमाहिताग्निमन्त्रज्ञसूत्रभाष्यज्ञाः ।\nआकरिकनापितद्विजघटकारपुरोहिताब्दज्ञाः ॥ १५.१॥\n\nरोहिण्यां सुव्रतपण्यभूपधनियोगयुक्तशाकटिकाः ।\nगोवृषजलचरकर्षकशिलोच्चयैश्वर्यसम्पन्नाः ॥ १५.२॥\n\nमृगशिरसि सुरभिवस्त्राब्जकुसुमफलरत्नवनचरविहंगाः ।\nमृगसोमपीथिगान्धर्वकामुका लेखहाराश्च ॥ १५.३॥\n\nरौद्रे वधबन्धानृतपरदारस्तेयशाठ्यभेदरताः ।\nतुषधान्यतीक्ष्णमन्त्राभिचारवेतालकर्मज्ञाः ॥ १५.४॥\n\nआदित्ये सत्यौदार्यशौचकुलरूपधीयशोऽर्थयुताः ।\nउत्तमधान्यं वणिजः सेवाभिरताः सशिल्पिजनाः ॥ १५.५॥\n\nपुष्ये यवगोधूमाः शालीक्षुवनानि मन्त्रिणो भूपाः ।\nसलिलोपजीविनः साधवश्च यज्ञेष्टिसक्ताश्च ॥ १५.६॥\n\nअहिदेवे कृत्रिमकन्दमूलफलकीटपन्नगविषाणि ।\nपरधनहरणाभिरताः तुषधान्यं सर्वभिषजश्च ॥ १५.७॥\n\nपित्र्ये धनधान्याढ्याः कोष्ठागाराणि पर्वताश्रयिणः ।\nपितृभक्तवणिक्षूराः क्रव्यादाः स्त्रीद्विषो मनुजाः ॥ १५.८॥\n\nप्राक्फल्गुनीषु नटयुवतिसुभगगान्धर्वशिल्पिपण्यानि ।\nकर्पासलवणमक्षिक (माक्षिक) तैलानि कुमारकाश्चापि ॥ १५.९॥\n\nआर्यम्णे मार्दवशौचविनयपाखण्डि (पाषण्डि) दानशास्त्ररताः ।\nशोभनधान्यमहाधनकर्मानुरताः समनुजेन्द्राः ॥ १५.१०॥\n\nहस्ते तस्करकुञ्जररथिकमहामात्रशिल्पिपण्यानि ।\nतुषधान्यं श्रुतयुक्ता वणिजः तेजोयुताश्चात्र ॥ १५.११॥\n\nत्वाष्ट्रे भूषणमणिरागलेख्यगान्धर्वगन्धयुक्तिज्ञाः ।\nगणितपटुतन्तुवायाः शालाक्या राजधान्यानि ॥ १५.१२॥\n\nस्वातौ खगमृगतुरगा वणिजो धान्यानि वातबहुलानि ।\nअस्थिरसौहृदलघुसत्त्वतापसाः पण्यकुशलाश्च ॥ १५.१३॥\n\nइन्द्राग्निदैवते रक्तपुष्पफलशाखिनः सतिलमुद्गाः ।\nकर्पासमाषचणकाः पुरन्दरहुताशभक्ताश्च ॥ १५.१४॥\n\nमैत्रे शौर्यसमेता गणनायकसाधुगोष्ठियानरताः ।\nये साधवश्च लोके सर्वं च शरत्समुत्पन्नम् ॥ १५.१५॥\n\nपौरन्दरेऽतिशूराः कुलवित्तयशोऽन्विताः परस्वहृतः ।\nविजिगीषवो नरेन्द्राः सेनानां चापि नेतारः ॥ १५.१६॥\n\nमूले भेषजभिषजो गणमुख्याः कुसुममूलफलवार्ताः (वार्त्ताः) ।\nबीजानि अतिधनयुक्ताः फलमूलैः ये च वर्तन्ते ॥ १५.१७॥\n\nआप्ये मृदवो जलमार्गगामिनः सत्यशौचधनयुक्ताः ।\nसेतुकरवारिजीवकफलकुसुमानि अंबुजातानि ॥ १५.१८॥\n\nविश्वेश्वरे महामात्रमल्लकरितुरगदेवतासक्ताः (भक्ताः) ।\nस्थावरयोधा भोगान्विताश्च ये तेजसा (चौजसा) युक्ताः ॥ १५.१९॥\n\nश्रवणे मायापटवो नित्योद्युक्ताश्च कर्मसु समर्थाः ।\nउत्साहिनः सधर्मा भागवताः सत्यवचनाश्च ॥ १५.२०॥\n\nवसुभे मानोन्मुक्ताः क्लीबा (क्लीबाः) चलसौहृदाः स्त्रियां द्वेष्याः (द्वष्याः, द्वेष्याः) ।\nदानाभिरता बहुवित्तसंयुताः शमपराश्च नराः ॥ १५.२१॥\n\nवरुणेशे पाशिकमत्स्यबन्धजलजानि जलचराजीवाः ।\nसौकरिकरजकशौण्डिकशाकुनिकाश्चापि वर्गेऽस्मिन् ॥ १५.२२॥\n\nआजे तस्करपशुपालहिंस्रकीनाशनीचशठचेष्टाः ।\nधर्मव्रतैः विरहिता नियुद्धकुशलाश्च ये मनुजाः ॥ १५.२३॥\n\nआहिर्बुध्न्ये (आहिर्बुध्न्यु) विप्राः क्रतुदानतपोयुता महाविभवाः ।\nआश्रमिणः पाखण्डा (पाषण्डा) नरेश्वराः सारधान्यं च ॥ १५.२४॥\n\nपौष्णे सलिलजफलकुसुमलवणमणिशंखमौक्तिकाब्जानि ।\nसुरभिकुसुमानि गन्धा वणिजो नौकर्णधाराश्च ॥ १५.२५॥\n\nअश्विन्यामश्वहराः सेनापतिवैद्यसेवकाः तुरगाः ।\nतुरगारोहा वणिजो (तुरगारोहाश्च वनिग्) रूपोपेताः तुरगरक्षाः ॥ १५.२६॥\n\nयाम्येऽसृक्पिशितभुजः क्रूरा वधबन्धताडनासक्ताः ।\nतुषधान्यं नीचकुलोद्भवा विहीनाश्च सत्त्वेन ॥ १५.२७॥\n\nपूर्वात्रयं सानलमग्रजानां राज्ञां तु पुष्येण सहोत्तराणि ।\nसपौष्णमैत्रं पितृदैवतं च प्रजापतेः भं च कृषीवलानाम् ॥ १५.२८॥\n\nआदित्यहस्ताभिजिदाश्विनानि वणिग्जनानां प्रवदन्ति तानि (भानि) ।\nमूलत्रिनेत्रानिलवारुणानि भानि उग्रजातेः प्रभविष्णुतायाः (तायां) ॥ १५.२९॥\n\nसौम्येन्द्रचित्रावसुदैवतानि सेवाजनस्वाम्यमुपागतानि ।\nसार्पं विशाखा श्रवणो भरण्यश्चण्डालजातेः अभिनिर्दिशन्ति (इति निर्दशन्ति) ॥ १५.३०॥\n\nरविरविसुतभोगमागतं क्षितिसुतभेदनवक्रदूषितम् ।\nग्रहणगतमथौल्कया हतं नियतमुषाकरपीडितं च यत् ॥ १५.३१॥\n\nतदुपहतमिति प्रचक्षते प्रकृतिविपर्यययातमेव वा ।\nनिगदितपरिवर्गदूषणं कथितविपर्ययगं समुऋद्धये ॥ १५.३२॥\n\nअध्याय १६ ग्रहभक्तियोगाध्यायः\n\nप्रान् नर्मदार्धशोणौड्रवंगसुह्माः कलिंगबाह्लीकाः ।\nशकयवनमाधशबरप्राग्ज्योतिषचीनकांबोजाः ॥ १६.१॥\n\nमेकलकिरातविटका बहिरन्तःशैलजाः पुलिन्दाश्च ।\nद्रविडानां प्रागर्धं दक्षिणकूलं च यमुनायाः ॥ १६.२॥\n\nचंपौदुंबरकौशांबिचेदिविन्ध्याटवीकलिंगाश्च ।\nपुण्ड्रा गोलांगूलश्रीपर्वतवर्धमानानि (मानाश्च) ॥ १६.३॥\n\nइक्षुमतीत्यथ तस्करपारतकान्तारगोबीजानाम् ।\nतुषधान्यकटुकतरुकनकदहनविषसमरशूराणाम् ॥ १६.४॥\n\nभेषजभिषक्चतुष्पदकृषिकरनृपहिंस्रयायिचौराणाम् ।\nव्यालारण्ययशोयुततीक्ष्णाणां भास्करः स्वामी ॥ १६.५॥\n\nगिरिसलिलदुर्गकोशलभरुकच्छसमुद्ररोमकतुषाराः (खाराः) ।\nवनवासितंगणहलस्त्रीराज्यमहार्णवद्वीपाः ॥ १६.६॥\n\nमधुररसकुसुमफलसलिललवणमणिशंखमौक्तिकाब्जानाम् ।\nशालियवौषधिगोधूमसोमपाक्रन्दविप्राणाम् ॥ १६.७॥\n\nसितसुभगतुरगरतिकरयुवतिचमूनाथभोज्यवस्त्राणाम् ।\nश‍ृंगिनिशाचरकार्षकयज्ञविदां चाधिपश्चन्द्रः ॥ १६.८॥\n\nशोणस्य नर्मदाया भीमरथायाश्च पश्चिमार्धस्थाः ।\nनिर्विन्ध्या वेत्रवती सिप्रा गोदावरी वेणा ॥ १६.९॥\n\nमन्दाकिनी पयोष्णी महानदी सिन्धुमालतीपाराः ।\nउत्तरपाण्ड्यमहेन्द्राद्रिविन्ध्यमलयोपगाश्चोलाः ॥ १६.१०॥\n\nद्रविडविदेहान्ध्राश्मकभासापर (पुर) कौंकणाः समन्त्रिषिकाः ।\nकुन्तलकेरलदण्डककान्तिपुरम्लेच्छसंकरिणः (संकरजाः) ॥ १६.११॥\n\n      ( नासिक्यभोगवर्धनविराटविन्ध्याद्रिपार्श्वगा देशाः ।\n      ये च पिबन्ति सुतोयां तापीं ये च अपि गोमतीसलिलम् ॥)\nनागरकृषिकरपारतहुताशनाजीविशस्त्रवार्तानां (वार्त्तानां) ।\nआटविकदुर्गकर्वटवधिक (वधक) नृशंसावलिप्तानाम् ॥ १६.१२॥\n\nनरपतिकुमारकुञ्जरदांभिकडिंभाभिघातपशुपानाम् ।\nरक्तफलकुसुमविद्रुमचमूपगुडमद्यतीक्ष्णानाम् ॥ १६.१३॥\n\nकोशभवनाग्निहोत्रिकधात्वाकरशाक्यभिक्षुचौराणाम् ।\nशठदीर्घवैरबह्वाशिनां च वसुधासुतोऽधिपतिः ॥ १६.१४॥\n\nलोहित्यः सिन्धुनदः सरयूर्गांभीरिका रथाख्या च ।\nगंगाकौशिक्याद्याः सरितो वैदेहकांबोजाः ॥ १६.१५॥\n\nमथुरायाः पूर्वार्धं हिमवद्गोमन्तचित्रकूटस्थाः ।\nसौराष्ट्रसेतुजलमार्गपण्यबिलपर्वताश्रयिणः ॥ १६.१६॥\n\nउदपानयन्त्रगान्धर्वलेख्यमणिरागगन्धयुक्तिविदः ।\nआलेख्यशब्दगणितप्रसाधकायुष्यशिल्पज्ञाः ॥ १६.१७॥\n\nचरपुरुषकुहकजीवकशिशुकविशठसूचकाभिचाररताः ।\nदूतनपुंसकहास्यज्ञभूततन्त्रेन्द्रजाजज्ञाः ॥ १६.१८॥\n\nआरक्षकनटनर्तकघृततैलस्नेहबीजतिक्तानि ।\nव्रतचारिरसायनकुशलवेसराश्चन्द्रपुत्रस्य ॥ १६.१९॥\n\nसिन्धुनदपूर्वभागो मथुरापश्चार्धभरतसौवीराः ।\nस्रुघ्नौदीच्य (नोदीच्य) विपाशासरित्शतद्रू रमठशाल्वाः (साल्वाः) ॥ १६.२०॥\n\nत्रैगर्तपौरवांब (बांब) ष्ठपारता वाटधानयौधेयाः ।\nसारस्वतार्जुनायनमत्स्यार्धग्रामराष्ट्राणि ॥ १६.२१॥\n\nहस्त्यश्वपुरोहितभूपमन्त्रिमांगल्यपौष्टिकासक्ताः ।\nकारुण्यसत्यशौचव्रतविद्यादानधर्मयुताः ॥ १६.२२॥\n\nपौरमहाधनशब्दार्थवेदविदुषोऽभिचारनीतिज्ञाः ।\nमनुजेश्वरोपकरणम् छत्रध्वजचामराद्यं च ॥ १६.२३॥\n\nशैलेयकु (क) ष्ठमांसीतगरसरसेन्धवानि वल्लीजम् ।\nमधुररसमधूच्छिष्टानि चोरकश्चेति जीवस्य ॥ १६.२४॥\n\nतक्षशिलमर्तिकावत (मार्तिकावत) बहुगिरिगान्धारपुष्कलावतकाः ।\nप्रस्थलमालवकैकयदाशार्णौशीनराः शिबयः ॥ १६.२५॥\n\nये च पिबन्ति वितस्तामिरावतीं चन्द्रभागसरितं च ।\nरथरजताकरकुञ्जरतुरगमहामात्रधनयुक्ताः ॥ १६.२६॥\n\nसुरभिकुसुमानुलेपनमणिवज्रविभूषणांबुरुहशय्याः ।\nवरतरुणयुवतिकामोपकरणमृष्टान्नमधुरभुजः ॥ १६.२७॥\n\nउद्यानसलिलकामुकयशःसुखौदार्यरूपसम्पन्नाः ।\nविद्वदमात्यवणिग्जनघटकृच्चित्राण्डजाः त्रिफलाः ॥ १६.२८॥\n\nकौशेयपट्टकंबलपत्रौर्णिकरोध्रपत्रचोचानि ।\nजातीफलागुरुवचापिप्पल्यश्चन्दनं च भृगोः ॥ १६.२९॥\n\nआनर्तार्बुदपुष्करसौराष्ट्राभीरशूद्ररैवतकाः ।\nनष्टा यस्मिन् देशे सरस्वती पश्चिमो देशः ।\nकुरुभूमिजाः प्रभासं विदिशा वेदस्मृती महीतटजाः ।\nखलमलिननीचतैलिकविहीनसत्त्वौपहतपुंस्त्वाः ॥ १६.३१॥\n\nबान्धन (बन्धन) शाकुनिकाशुचिकैवर्तविरूपवृद्धसौकरिकाः ।\nगणपूज्यस्खलितव्रतशबरपुलिन्दार्थपरिहीनाः ।\nकटुतिक्तरसायनविधवयोषितो भुजगतस्करमहिष्यः ।\nखरकरभचणकवातल (वातुल) निष्पावाश्चार्कपुत्रस्य ॥ १६.३३॥\n\nगिरिशिखरकन्दरदरीविनिविष्टा म्लेच्छजातयः शूद्राः ।\nगोमायुभक्षशूलिकवोक्काणाश्वमुखविकलांगाः ।\nकुलपांसनहिंस्रकृतघ्नचौरनिःसत्यशौचदानाश्च ।\nखरचरनियुद्धवित्तीव्ररोषगर्त्ताश्रया (भाशया) नीचाः ॥ १६.३५॥\n\nउपहतदांभिकराक्षसनिद्राबहुलाश्च जन्तवः सर्वे ।\nधर्मेण च संत्यक्ता माषतिलाश्चार्कशशिशत्रोः ॥ १६.३६॥\n\nगिरिदुर्गपह्लवश्वेतहूणचोलावगाणमरुचीनाः ।\nप्रत्यन्तधनिमहेच्छव्यवसायपराक्रमोपेताः ॥ १६.३७॥\n\nपरदारविवादरताः पररन्ध्रकुतूहला मदोत्सिक्ताः ।\nमूर्खाधार्मिकविजिगीषवश्च केतोः समाख्याताः ॥ १६.३८॥\n\nउदयसमये यः स्निग्धांशुः महान् प्रकृतिस्थितो\nयदि च न हतो निर्घातौल्कारजोग्रहमर्दनैः ।\nस्वभवनगतः स्वोच्चप्राप्तः शुभग्रहवीक्षितः ।\nस भवति शिवः तेषां येषां प्रभुः परिकीर्तितः ॥ १६.३९॥\n\nअभिहितविपरीतलक्षणे (लक्षनैः) क्षयमुपगच्छति तत्परिग्रहः ।\nडमरभयगदातुरा जना नरपतयश्च भवन्ति दुःखिताः ॥ १६.४०॥\n\nयदि न रिपुकृतं भयं नृपाणां स्वसुतकृतं नियमादमात्यजं वा ।\nभवति जनपदस्य चाप्यवृष्ट्या गमनमपूर्वपुराद्रिनिम्नगासु ॥ १६.४१॥\n\nअध्याय १७ ग्रहयुद्धाध्यायः\n\nयुद्धं यथा यदा वा भविष्यं (भविष्यद्) आदिश्यते त्रिकालज्ञैः ।\nतद्विज्ञानं करणे मया कृतं सूर्यसिद्धान्ते (सिद्धान्तात्) ॥ १७.१॥\n\nवियति चरतां ग्रहाणामुपर्युपर्यात्ममार्गसंस्थानाम् ।\nअतिदूराद् दृग्विषये समतामिव सम्प्रयातानाम् ॥ १७.२॥\n\nआसन्नक्रमयोगाद् भेदौल्लेखांशुमर्दनासव्यैः (सव्यः) ।\nयुद्धं चतुष्प्रकारं पराशराद्यैः मुनिभिरुक्तम् ॥ १७.३॥\n\nभेदे वृष्टिविनाशो भेदः सुहृदां महाकुलानां च ।\nउल्लेखे शस्त्रभयं मन्त्रिविरोधः प्रियान्नत्वम् ॥ १७.४॥\n\nअंशुविरोधे युद्धानि भूभृतां शस्त्ररुक्क्षुदवमर्दाः ।\nयुद्धे चाप्यपसव्ये भवन्ति युद्धानि भूपानाम् ॥ १७.५॥\n\nरविः आक्रन्दो मध्ये पौरः पूर्वेऽपरे स्थितो यायी ।\nपौरा बुधगुरुरविजा नित्यं शीतांशुः आक्रन्दः (आक्रन्द्रः) ॥ १७.६॥\n\nकेतुकुजराहुशुक्रा यायिन एते हता घ्नन्ति (ग्रहा हन्युः) ।\nआक्रन्दयायिपौरान् जयिनो जयदाः (जयदा) स्ववर्गस्य ॥ १७.७॥\n\nपौरे पौरेण हते पौराः पौरान् नृपान् विनिघ्नन्ति ।\nएवं याय्याक्रन्दा (याय्याक्रन्दौ) नागरयायिग्रहाश्चैव ॥ १७.८॥\n\nदक्षिणदिक्स्थः परुषो वेपथुः अप्राप्य सन्निवृत्तोऽणुः ।\nअधिरूढो विकृतो निष्प्रभो विवर्णश्च यः स जितः ॥ १७.९॥\n\nउक्तविपरीतलक्षणसम्पन्नो जयगतो विनिर्देश्यः (विनिर्दिष्टः) ।\nविपुलः स्निग्धो द्युतिमान् दक्षिणदिक्स्थोऽपि जययुक्तः ॥ १७.१०॥\n\nद्वावपि मयूखयुक्तौ विपुलौ स्निग्धौ समागमे भवतः ।\nतत्र अन्योन्यं प्रीतिः (अन्योन्यप्रीतिः) विपरीतावात्मपक्षघ्नौ ॥ १७.११॥\n\nयुद्धं समागमो वा यद्यव्यक्तौ स्वलक्षणैः (तु लक्षणैः) भवतः ।\nभुवि भूभृतामपि तथा फलमव्यक्तं विनिर्देश्यम् ॥ १७.१२॥\n\nगुरुणा जितेऽवनिसुते बाह्लीका यायिनोऽग्निवार्ताश्च (अग्निवार्त्ताश्च) ।\nशशिजेन शूरसेनाः कलिंगशाल्वाः (साल्वाः) च पीड्यन्ते ॥ १७.१३॥\n\nसौरेणारे विजिते जयन्ति पौराः प्रजाश्च सीदन्ति ।\nकोष्ठागार (कोष्ठागार) म्लेच्छक्षत्रियतापश्च शुक्रजिते ॥ १७.१४॥\n\nभौमेन हते शशिजे वृक्षसरित्तापसाश्मकनरेन्द्राः ।\nउत्तरदिक्स्थाः क्रतुदीक्षिताश्च सन्तापमायान्ति ॥ १७.१५॥\n\nगुरुणा जिते बुधे (बुधे जिते) म्लेच्छशूद्रचौरार्थयुक्तपौरजनाः ।\nत्रैगर्तपार्वतीयाः पीड्यन्ते कंपते च मही ॥ १७.१६॥\n\nरविजेन बुधे ध्वस्ते नाविकयोधाब्जसधनगर्भिण्यः ।\nभृगुणा जितेऽग्निकोपः सस्यांबुदयायिविध्वंसः ॥ १७.१७॥\n\nजीवे शुक्राभिहते कुलूतगान्धारकैकया मद्राः ।\nशाल्वा (साल्वा) वत्सा वंगा गावः सस्यानि पीड्यन्ते (नश्यन्ति) ॥ १७.१८॥\n\nभौमेन हते जीवे मध्यो देशो नरेश्वरा गावः ।\nसौरेण चार्जुनायनवसातियौधेयशिबिविप्राः ॥ १७.१९॥\n\nशशितनयेनापि जिते बृहस्पतौ म्लेच्छसत्यशस्त्रभृतः ।\nउपयान्ति मध्यदेशश्च संक्षयं यग भक्तिफलम् ॥ १७.२०॥\n\nशुक्रे बृहस्पतिजिते (हते) यायी श्रेष्ठो विनाशमुपयाति ।\nब्रह्मक्षत्रविरोधः सलिलं च न वासवः त्यजति ॥ १७.२१॥\n\nकोशलकलिंगवंगा वत्सा मत्स्याश्च मध्यदेशयुताः ।\nमहतीं व्रजन्ति पीडां नपुंसकाः शूरसेनाश्च ॥ १७.२२॥\n\nकुजविजिते भृगुतनये बलमुख्यवधो नरेन्द्रसंग्रामाः ।\nसौम्येन पार्वतीयाः क्षीरविनाशोऽल्पवृष्टिश्च ॥ १७.२३॥\n\nरविजेन सिते विजिते गुणमुख्याः (गणमुख्याः) शस्त्रजीविनः क्षत्रम् ।\nजलजाश्च निपीड्यन्ते सामान्यं भक्तिफलमन्यत् ॥ १७.२४॥\n\nअसिते सितेन निहतेऽर्घवृद्धिः अहिविहगमानिनां पीडा ।\nक्षितिजेन तंगणान्ध्रौड्रकाशिबाह्लीकदेशानाम् ॥ १७.२५॥\n\nसौम्येन पराभूते मन्दे अंगवणिग्विहंगपशुनागाः ।\nसन्ताप्यन्ते गुरुणा स्त्रीबहुला महिषकशकाश्च ॥ १७.२६॥\n\nअयं विशेषोऽभिहितो हतानां कुजज्ञवागीशसितासितानाम् ।\nफलं तु वाच्यं ग्रहभक्तितोऽन्यद् यथा तथा घ्नन्ति हताः स्वभक्तीः ॥ १७.२७॥\n\nअध्याय १८ शशिग्रहसमागमाध्यायः\n\nभानां यथासंभवमुत्तरेण यातो ग्रहाणां यदि वा शशांकः ।\nप्रदक्षिणं तत्शुभदं नृपाणां (शुभकृन्नराणां) याम्येन यातो न शिवः शशांकः ॥ १८.१॥\n\nचन्द्रमा यदि कुजस्य यात्युदक् पार्वतीयबलशालिनां जयः ।\nक्षत्रियाः प्रमुदिताः सयायिनो भूरिधान्यमुदिता वसुन्धरा ॥ १८.२॥\n\nउत्तरतः स्वसुतस्य शशंकः पौरजयाय सुभिक्षकरश्च ।\nसस्यचयं कुरुते जनहार्दिं कोशचयं च नराधिपतीनाम् ॥ १८.३॥\n\nबृहस्पतेरुत्तरगे शशांके पौरद्विजक्षत्रियपण्डितानाम् ।\nधर्मस्य देशस्य च मध्यमस्य वृद्धिः सुभिक्षं मुदिताः प्रजाश्च ॥ १८.४॥\n\nभार्गवस्य यदि यात्युदक् शशी कोशयुक्तगजवाजिवृद्धिदः ।\nयायिनां च विजयो धनुष्मतां सस्यसम्पदपि चोत्तमा तदा ॥ १८.५॥\n\nरविजस्य शशी प्रदक्षिणं कुर्यागेत् पुरभूभृतां जयः ।\nशकबाह्लिकसिन्धुपह्लवा मुदभाजो (मुद्भाजो) यवनैः समन्विताः ॥ १८.६॥\n\nयेषामुदग्गच्च्छति भग्रहाणां प्रालेयरश्मिः निरुपद्रवश्च ।\nतद्द्रव्यपौरैतरभक्तिदेशान् पुष्णाति याम्येन निहन्ति तानि ॥ १८.७॥\n\nशशिनि फलमुदक्स्थे (उदकस्थे) यद् ग्रहस्यौपदिष्टं\nभवति तदपसव्ये सर्वमेव प्रतीपम् ।\nइति शशिसमवायाः कीर्तिता (कीर्त्तिता) भग्रहाणां\nन खलु भवति युद्धं साकमिन्दोः ग्रहर्क्षैः ॥ १८.८॥\n\nअध्याय १९ ग्रहवर्षफलाध्यायः\n\nसर्वत्र भूः विरलसस्ययुता वनानि\nदैवाद् बिभक्षयिषुदंष्ट्रिसमावृतानि ।\nनद्यः (स्यन्दन्ति) च नैव हि (च) पयः प्रचुरं स्रवन्ति (स्रवन्त्यो)\nरुग्भेषजानि न तथातिबलान्वितानि ॥ १९.१॥\n\nतीक्ष्णं तपत्यदितिजः शिशिरेऽपि काले\nनात्यंबुदा जलमुचोऽचलसन्निकाशाः ।\nनष्टप्रभऋक्षगणशीतकरं नभश्च\nसीदन्ति तापसकुलानि सगोकुलानि ॥ १९.२॥\n\nहस्त्यश्वपत्तिमदसह्यबलैरुपेता\nबाणासनासिमुशलातिशयाश्चरन्ति ।\nघ्नन्तो नृपा युधि नृपानुचरैश्च देशान्\nसंवत्सरे दिनकरस्य दिनेऽथ मासे ॥ १९.३॥\n\nव्याप्तं नभः प्रचलिताचलसन्निकाशैः\nव्यालाञ्जनालिगवलच्छविभिः पयोदैः ।\nगां पूरयद्भिः अखिलाममलाभिः अद्भिः\nउत्कण्ठितेन (उत्कण्ठकेन) गुरुणा ध्वनितेन चाशाः ॥ १९.४॥\n\nतोयानि पद्मकुमुदौत्पलवन्त्यतीव\nफुल्लद्रुमाणि उपवनानि अलिनादितानि ।\nगावः प्रभूतपयसो नयनाभिरामा\nरामा रतैः अविरतं रमयन्ति रामान् ॥ १९.५॥\n\nगोधूमशालियवधान्यवरैक्षुवाटा\nभूः पाल्यते नृपतिभिः नगराकराड्या ।\nचित्यंकिता क्रतुवरेष्टिविघुष्टनादा\nसंवत्सरे शिशिरगोरभिसम्प्रवृत्ते ॥ १९.६॥\n\nवातोद्धतश्चरति वह्निरतिप्रचण्डो\nग्रामान् वनानि नगराणि च सन्दिधक्षुः ।\nहाहा इति दस्युगणपातहता रटन्ति\nनिःस्वीकृता विपशवो भुवि मर्त्यसंघाः ॥ १९.७॥\n\nअभ्युन्नता वियति संहतमूर्तयोऽपि\nमुंचन्ति कुत्रचिद् (न क्वचिद्) अपः प्रचुरं पयोदाः ।\nसीम्नि प्रजातमपि शोषमुपैति सस्यं\nनिष्पन्नमपि अविनयादपरे हरन्ति ॥ १९.८॥\n\nभूपा न सम्यगभिपालनसक्तचित्ताः\nपित्तोत्थरुक्प्रचुरता भुजगप्रकोपः ।\nएवंविधैरुपहृता (उपहता) भवति प्रजा इयं\nसंवत्सरेऽवनिसुतस्य विपन्नसस्या ॥ १९.९॥\n\nमाया इन्द्रजालकुहकाकरनागराणां\nगान्धर्वलेख्यगणितास्त्रविदां च वृद्धिः ।\nपिप्रीषया नृपतयोऽद्भुतदर्शनानि\nदित्सन्ति तुष्टिजननानि परस्परेभ्यः ॥ १९.१०॥\n\nवार्ता (वार्त्ता) जगत्यवितथा विकला त्रयी च\nसम्यक् चरत्यपि मनोः इव दण्डनीतिः ।\nअध्यक्षर (अध्यक्षरं) स्वभिनिविष्टधियोऽपि (अत्र) केचिद्\nआन्वीक्षिकीषु च परं पदमीहमानाः ॥ १९.११॥\n\nहास्यज्ञदूतकविबालनपुंसकानां\nयुक्तिज्ञसेतुजलपर्वतवासिनां च ।\nहार्दिं करोति मृगलांछनजः स्वकेऽब्दे\nमासेऽथवा प्रचुरता (प्रचुरतां) भुवि चाउषधीनाम् ॥ १९.१२॥\n\nध्वनिरुच्चरितोऽध्वरे द्युगामी\nविपुलो यज्ञमुषां मनांसि भिन्दन् ।\nविचरत्यनिशं द्विजोत्तमानां\nहृदयानन्दकरोऽध्वरांशभाजाम् ॥ १९.१३॥\n\nक्षितिरुत्तमसस्यवत्यनेकद्विपपत्त्यश्वधनोरुगोकुलाढ्या ।\nक्षितिपैः अभिपालनप्रवृद्धा द्युचरस्पर्धिजना तदा विभाति ॥ १९.१४॥\n\nविविधैः वियदुन्नतैः पयोदैः वृतमुर्वीं पयसाभितर्पयद्भिः ।\nसुरराजगुरोः शुभे तु (अत्र) वर्षे बहुसस्या क्षितिरुत्तमऋद्धियुक्ता ॥ १९.१५॥\n\nशालीक्षुमत्यपि धरा धरणीधराभ\nधाराधरौज्झितपयःपरिपूर्णवप्रा ।\nश्रीमत्सरोरुहततांबुतडागकीर्णा\nयोषा इव भात्यभिनवाभरणौज्ज्वलांगी ।\nक्षत्रं क्षितौ क्षपितभूरिबलारिपक्षम्\nउद्घुष्टनैकजयशब्दविराविताशम् ।\nसंहृष्टशिष्टजनदुष्टविनष्टवर्गां\nगां पालयन्त्यवनिपा नगराकराढ्याम् ॥ १९.१७॥\n\nपेपीयते मधु मधौ सह कामिनीभिः\nजेगीयते श्रवणहारि सवेणुवीणम् ।\nबोभुज्यतेऽतिथिसुहृत्स्वजनैः सहान्नम्\nअब्दे सितस्य मदनस्य जयावघोषह् ॥ १९.१८॥\n\nउद्वृत्तदस्युगणभूरिरणाकुलानि\nराष्ट्राणि अनेकपशुवित्तविनाकृतानि ।\nरोरूयमाणहतबन्धुजनैः जनैश्च\nरोगौत्तमाकुलकुलानि बुभुक्षया च ॥ १९.१९॥\n\nवातोद्धतांबुधरवर्जितमन्तरिक्षम्\nआरुग्णनैकविटपं च धरातलं द्यौः ।\nनष्टार्कचन्द्रकिरणातिरजोऽवनद्धा\nतोयाशयाश्च विजलाः सरितोऽपि तन्व्यः ॥ १९.२०॥\n\nजातानि कुत्रचिदतोयतया विनाशम्\nऋच्छन्ति पुष्टिमपराणि जलोक्षितानि ।\nसस्यानि मन्दमभिवर्षति वृत्रशत्रुः (शत्रौ)\nवर्षे दिवाकरसुतस्य सदा प्रवृत्ते ॥ १९.२१॥\n\nअणुः अपटुमयूखो नीचगोऽन्यैः जितो वा\nन सकलफलदाता पुष्टिदोऽतोऽन्यथा यः ।\nयदशुभमशुभेऽब्दे मासजं तस्य वृद्धिः\nशुभफलमपि चैवं याप्यमन्योन्यतायाम् ॥ १९.२२॥\n\nअध्याय २० ग्रहश‍ृंगाटकाध्यायः\n\nयस्यां दिशि दृश्यन्ते विशन्ति ताराग्रहा रविं सर्वे ।\nभवति भयं दिशि तस्यामायुधकोपक्षुधातंकैः ॥ २०.१॥\n\nचक्रधनुःश‍ृंगाटकदण्डपुरप्रासवज्रसंस्थानाः ।\nक्षुद् (क्षुद) वृष्टिकरा लोके समराय च मानवेन्द्राणाम् ॥ २०.२॥\n\nयस्मिन् खांशे दृश्या ग्रहमाला दिनकरे दिनान्तगते ।\nतत्रऽन्यो भवति नृपः परचक्रौपद्रवश्च महान् ॥ २०.३॥\n\nतस्मिन् (यस्मिन्) ऋक्षे कुर्युः समागमं तज्जनान् ग्रहा हन्युः ।\nअविभेदिनः (अविभेदनाः) परस्परममलमयूखाः शिवाः तेषाम् ॥ २०.४॥\n\nग्रहसंवर्तसमागमसम्मोहसमाजसन्निपाताख्याः ।\nकोशश्चेत्येतेषामभिधास्ये लक्षणं सफलं ॥ २०.५॥\n\nएकर्क्षे चत्वारः सह पौरैः यायिनोऽथवा पंच ।\nसंवर्तो नाम भवेत्शिखिराहुयुतः स सम्मोहः ॥ २०.६॥\n\nपौरः पौरसमेतो यायी सह यायिना समाजाख्यः ।\nयमजीवसंगमेऽन्यो यद्यागच्छेत् तदा कोशः ॥ २०.७॥\n\nउदितः पश्चादेकः प्राक् चान्यो यदि स सन्निपाताख्यः ।\nअविकृततनवः स्निग्धा विपुलाश्च समागमे धन्याः ॥ २०.८॥\n\nसमौ तु संवर्तसमागमाख्यौ सम्मोहकोशौ भयदौ प्रजानाम् ।\nसमाजसंज्ञो सुसमा प्रदिष्टा (समाज्ञः सुसमः प्रदिष्टो) वैरप्रकोपः खलु सन्निपाते ॥ २०.९॥\n\nअध्याय २१ गर्भलक्षणाध्यायः\n\nअन्नं जगतः प्राणाः प्रावृट्कालस्य चान्नमायत्तम् ।\nयस्मादतः परीक्ष्यः प्रावृट्कालः प्रयत्नेन ॥ २१.१॥\n\nतल्लक्षणानि मुनिभिः यानि निबद्धानि तानि दृष्ट्वा इदम् ।\nक्रियते गर्गपराशरकाश्यपवज्रादि (वात्स्यादि) रचितानि ॥ २१.२॥\n\nदैवविदविहितचित्तो द्युनिशं यो गर्भलक्षणे भवति ।\nतस्य मुनेः इव वाणी न भवति मिथ्यांबुनिर्देशे ॥ २१.३॥\n\nकिं वातः परमन्यत्शास्त्रज्यायो (शास्त्रं ज्यायो)ऽस्ति यद् विदित्वा एव ।\nप्रध्वंसिनि अपि काले त्रिकालदर्शी कलौ भवति ॥ २१.४॥\n\nकेचिद् वदन्ति कार्तिक (कार्त्तिक) शुक्लान्तमतीत्य गर्भदिवसाः स्युः ।\nन च (तु) तन्मतं बहूनां गर्गादीनां मतं वक्ष्ये ॥ २१.५॥\n\nमार्गशिरःसित (मार्गशिरशुक्ल) पक्षप्रतिपत्प्रभृति क्षपाकरेऽषाढाम् ।\nपूर्वां वा समुपगते गर्भाणां लक्षणम् ज्ञेयम् ॥ २१.६॥\n\nयन्नक्षत्रमुपगते गर्भश्चन्द्रे भवेत् स चन्द्रवशात् ।\nपंचनवते दिनशते तत्रैव प्रसवमायाति ॥ २१.७॥\n\nसितपक्षभवाः कृष्णे शुक्ले कृष्णा द्युसंभवा रात्रौ ।\nनक्तंप्रभवाश्चाहनि सन्ध्याजाताश्च सन्ध्यायाम् ॥ २१.८॥\n\nमृगशीर्षाद्या गर्भा मन्दफलाः पौषशुक्लजाताश्च ।\nपौषस्य कृष्णपक्षेण निर्दिशेत्श्रावणस्य सितम् ॥ २१.९॥\n\nमाघसितोत्था गर्भाः श्रावणकृष्णे प्रसूतिमायान्ति ।\nमाघस्य कृष्णपक्षेण निर्दिशेद् भाद्रपदशुक्लम् ॥ २१.१०॥\n\nफाल्गुनशुक्लसमुत्था भाद्रपदस्यासिते विनिर्देश्याः ।\nतस्यैव कृष्णपक्षोद्भवाः तु ये तेऽश्वयुक्षुक्ले ॥ २१.११॥\n\nचैत्रसितपक्षजाताः कृष्णेऽश्वयुजस्य वारिदा गर्भाः ।\nचैत्रासितसंभूताः कार्तिकशुक्ले (कार्त्तिकशुक्ले)ऽभिवर्षन्ति ॥ २१.१२॥\n\nपूर्वोद्भूताः पश्चादपरोत्थाः प्राग् भवन्ति जीमूताः ।\nशेषास्वपि दिक्ष्वेवं विपर्ययो भवति वायोश्च ॥ २१.१३॥\n\nह्लादिमृदूदक्षिवशक्रदिग्भवो मारुतो वियद्विमलम् ।\nस्निग्धसितबहुलपरिवेषपरिवृतौ हिममयखार्कौ (मयूखार्कौ) ॥ २१.१४॥\n\nपृथुबहुलस्निग्धघनं घनसूचीक्षुरकलोहिताभ्रयुतम् ।\nकाकाण्डमेचकाभं वियद्विशुद्धेन्दुनक्षत्रम् ॥ २१.१५॥\n\nसुरचापमन्द्रगर्जितविद्युत्प्रतिसूर्यका (सूर्यकाः) शुभा सन्ध्या ।\nशशिशिवशक्राशास्थाः शान्तरवाः पक्षिमृगसंघाः ॥ २१.१६॥\n\nविपुलाः प्रदक्षिणचराः स्निग्धमयूखा ग्रहा निरुपसर्गाः ।\nतरवश्च निरुपसृष्टांकुरा नरचतुष्पदा हृष्टाः ॥ २१.१७॥\n\nगर्भाणां पुष्टिकराः सर्वेषामेव योऽत्र तु विशेषः ।\nस्वर्तुस्वभावजनितो गर्भविवृद्ध्यै (विवृद्धौ) तमभिधास्ये ॥ २१.१८॥\n\nपौषे समार्गशीर्षे सन्ध्यारागोऽंबुदाः सपरिवेषाः ।\nनात्यर्थं मृगशीर्षे शीतं पौषेऽतिहिमपातः ॥ २१.१९॥\n\nमाघे प्रबलो वायुः तुषारकलुषद्युती रविशशांकौ ।\nअतिशीतं सघनस्य च भानोः अस्तोदयौ धन्यौ ॥ २१.२०॥\n\nफाल्गुनमासे रूक्षश्चण्डः पवनोऽभ्रसम्प्लवाः स्निग्धाः ।\nपरिवेषाश्चासकलाः कपिलः ताम्रो रविश्च शुभः ॥ २१.२१॥\n\nपवनघनवृष्टियुक्ताश्चैत्रे गर्भाः शुभाः सपरिवेषाः ।\nघनपवनसलिलविद्युत्स्तनितैश्च हिताय वैशाखे ॥ २१.२२॥\n\nमुक्तारजतनिकाशास्तमालनीलोत्पलाञ्जनाभासः ।\nजलचरसत्त्वाकारा ग्रभेषु घनाः प्रभूतजलाः ॥ २१.२३॥\n\nतीव्रदिवाकरकिरणाभितापिता मन्दमारुता जलदाः ।\nरुषिता इव धाराभिः विसृजन्त्यंभः प्रस्वकाले ॥ २१.२४॥\n\nगर्भौपघातलिंगानि उल्काशनिपांशुपातदिग्दाहः ।\nक्षितिकंपखपुरकीलककेतुग्रहयुद्धनिर्घाताः ॥ २१.२५॥\n\nरुधिरादिवृष्टिवैकृतपरिघेन्द्रधनूंषि दर्शनं राहोः ।\nइत्युत्पातैः एतैः त्रिविधैश्चान्यैः हतो गर्भः ॥ २१.२६॥\n\nस्वर्तुस्वभावजनितैः सामान्यैः यैश्च लक्षणैः वृद्धिः ।\nगर्भाणाम् विपरीतैः तैः एव विपर्ययो भवति ॥ २१.२७॥\n\nभद्रपदाद्वयविश्वांबुदेव (दैव) पैतामहेष्वथ ऋक्षेषु ।\nसर्वेष्वृतुषु विवृद्धो गर्भो बहुतोयदो भवति ॥ २१.२८॥\n\nशतभिषगाश्लेषार्द्रास्वातिमघासंयुतः शुभो गर्भः ।\nपुष्णाति बहून् दिवसान् हन्त्युत्पातैः हतः त्रिविधैः ॥ २१.२९॥\n\nमृगमासादिष्वष्टौ षट् षोडश विंशतिश्चतुर्युक्ता ।\nविंशतिः अथ दिवसत्रयमेकतमऋक्षेण पंचभ्यः ॥ २१.३०॥\n\nपंचनिमित्तैः शतयोजनं तदर्धार्धमेकहान्याऽतः ।\nवर्षति पंचनिमित्ताद् (पंचसमन्ताद्) रूपेणैकेन यो गर्भः ॥ २१.३१(२१.३५)॥\n\nद्रोणः पंचनिमित्ते गर्भे त्रीणि आढकानि पवनेन ।\nषड् विद्युता नवाभ्रैः स्तनितेन द्वादश प्रसवे ॥ २१.३२(२१.३६)॥\n\nक्रूरग्रहसंयुक्ते करकाशनिमत्स्यवर्षदा गर्भाः ।\nशशिनि रवौ वा शुभसंयुतईक्षिते भूरिवृष्टिकराः ॥ २१.३३॥\n\nग्रभसमयेऽतिवृष्टिः गर्भाभावाय निर्निमित्तकृता ।\nद्रोणाष्टांशेऽभ्यधिके वृष्टे गर्भः स्रुतो भवति ॥ २१.३४॥\n\nगर्भः पुष्टः प्रसवे ग्रहोपघातादिभिः यदि न वृष्टः ।\nआत्मीयगर्भसमये करकामिश्रं ददात्यंभः ॥ २१.३५॥\n\nकाठिन्यं याति यथा चिरकालधृतं पयः पयस्विन्याः ।\nकालातीतं तद्वत् सलिलं काठिन्यमुपयाति ॥ २१.३६॥\n\nपवनसलिलविद्युद्गर्जिता अभ्रान्वितो यः\nस भवति बहुतोयः पंचरूपाभ्युपेतः ।\nविसृजति यदि तोयं गर्भकालेऽतिभूरि\nप्रसवसमयमित्वा शीकरांभः करोति ॥ २१.३७॥\n\nअध्याय २२ गर्भधारणाध्यायः\n\nज्यैष्ठसितेऽष्टम्याद्यश्चत्वारो वायुधारणा दिवसाः ।\nमृदुशुभपवनाः शस्ताः स्निग्धघनस्थगितगगनाश्च ॥ २२.१॥\n\nतत्रैव स्वात्याद्ये वृष्टे भचतुष्टये क्रमात्मासाः ।\nश्रावणपूर्वा ज्ञेयाः परिस्रुता धारणाः ताः स्युः ।\nयदि ता स्युः एकरूपाः शुभाः ततः सान्तराः तु न शिवाय ।\nतस्करभयदाश्चौक्ताः (प्रोक्ताः) श्लोकाश्चाप्यत्र वासिष्ठाः ॥ २२.३॥\n\nसविद्युतः सपृषतः सपांशूत्करमारुताः ।\nसार्कचन्द्रपरिच्छन्ना धारणाः शुभधारणाः ॥ २२.४॥\n\nयदा तु विद्युतः श्रेष्ठाः शुभाशाः (शुभाशा) प्रत्युपस्थिताः ।\nतदापि सर्वसस्यानां वृद्धिं ब्रूयाद् विचक्षणः ॥ २२.५॥\n\nसपांशुवर्षाः सापश्च शुभा बालक्रिया अपि ।\nपक्षिणाम् सुस्वरा वाचः क्रीडा पांशुजलादिषु ॥ २२.६॥\n\nरविचन्द्रपरीवेषाः स्निग्धा नात्यन्तदूषिताः ।\nवृष्टिः तदापि विज्ञेया सर्वसस्यार्थसाधिका (अभिवृद्धये) ॥ २२.७॥\n\nमेघाः स्निग्धाः संहताश्च प्रदक्षिणगतिक्रियाः ।\nतदा स्यान् महती वृष्टिः सर्वसस्याभिवृद्धये (अर्थसाधिका) ॥ २२.८॥\n\nअध्याय २३ प्रवर्षणाध्यायः\n\nज्यैष्ठ्यां समतीतायां पूर्वाषाढादिसम्प्रवृष्टेन ।\nशुभमशुभं वा वाच्यं परिमाणं चांभसः तज्ञैः ॥ २३.१॥\n\nहस्तविशालं कुण्डकमधिकृत्यांबुप्रमाणनिर्देशः ।\nपंचाशत् पलमाढकमनेन मिनुयाज्जलं पतितम् ॥ २३.२॥\n\nयेन धरित्री मुद्रा जनिता वा बिन्दवः त्र्णाग्रेषु ।\nवृष्टेन तेन वाच्यं परिमाणं वारिणः प्रथमम् ॥ २३.३॥\n\nकेचिद् यथाभिवृष्टं दशयोजनमण्डलं वदन्त्यन्ये ।\nगर्गवसिष्ठपराशरमतमेतद् द्वादशान् न परम् ॥ २३.४॥\n\nयेषु च भेष्वभिवृष्टं भूयः तेष्वेव वर्षति प्रायः ।\nयदि नाप्यादिषु वृष्टं सर्वेषु तदा त्वनावृष्टिः ॥ २३.५॥\n\nहस्ताप्यसौम्यचित्रापौष्णधनिष्ठासु षोडश द्रोणाः ।\nशतभिषगेन्द्रस्वातिषु चत्वारः कृत्तिकासु दश ॥ २३.६॥\n\nश्रवणे मघानुराधाभरणीमूलेषु दश चतुर्युक्ताः ।\nफल्गुन्यां पंचकृतिः पुनर्वसौ विंशतिः द्रोणाः ॥ २३.७॥\n\nएन्द्राग्न्याख्ये (एन्द्राग्नाख्ये) वैश्वे च विंशतिः सार्पभे दश त्र्यधिकाः ।\nआहिर्बुध्न्यार्यम्णप्रजापत्येषु पंचकृतिः ।\nपंचदशाजे पुष्ये च कीर्तिता वाजिभे दश द्वौ च ।\nरौद्रेऽष्टादश कथिता द्रोणा निरुपद्रवेष्वेते (एषु) ॥ २३.९॥\n\nरविरविसुतकेतुपीडिते भे क्षितितनयत्रिविधाद् भूताहते च ।\nभवति च (हि) न शिवं न चापि वृष्टिः शुभसहिते निरुपद्रवे शिवं च ॥ २३.१०॥\n\nअध्याय २४ रोहिणीयोगाध्यायः\n\nकनकशिलाचयविवरजतरुकुसुमासंगिमधुकरानुरुते ।\nबहुविहगकलहसुरयुवतिगीतमन्द्रस्वनोपवने ॥ २४.१॥\n\nसुरनिलयशिखरिशिखरे बृहस्पतिः नारदाय यान् आह ।\nगर्गपराशरकाश्यपमयाश्च यान् शिष्यसंघेभ्यः ॥ २४.२॥\n\nतान् अवलोक्य यथावत् प्राजापत्येन्दुसम्प्रयोगार्थान् ।\nअल्प (स्वल्प) ग्रन्थेनाहं तान् एवाभ्युद्यतो वक्तुम् ॥ २४.३॥\n\nप्राजेशमाषाढतमिस्रपक्षे क्षपाकरेणोपगतं समीक्ष्य ।\nवक्तव्यमिष्टं जगतोऽशुभं वा शास्त्रोपदेशाद् ग्रहचिन्तकेन ॥ २४.४॥\n\nयोगो यथानागत एव वाच्यः स धिष्ण्ययोगः करणे मयोक्तः ।\nचन्द्रप्रमाणद्युतिवर्णमार्गैरुत्पातवातैश्च फलं निगद्यं (निगाद्यं) ॥ २४.५॥\n\nपुरादुदग् यत् (यत्) पुरतोऽपि वा स्थलं\nत्र्यहोषितः तत्र हुताशतत्परः ।\nग्रहान् सनक्षत्रगणान् समालिखेत्\nसधूपपुष्पैः बलिभिश्च पूजयेत् ॥ २४.६॥\n\nसरत्नतोयौषधिभिश्चतुर्दिशं\nतरुप्रवालापिहितैः सुपूजितैः ।\nअकालमूलैः कलशैः अलंकृतं\nकुशास्तृतं स्थण्डिलमावसेद् द्विजः ॥ २४.७॥\n\nआलभ्य मन्त्रेण महाव्रतेन\nबीजानि सर्वाणि निधाय कुंभे ।\nप्लाव्यानि चामीकरदर्भतोयैः\nहोमो मरुद्वारुणसोम (सोम्य) मन्त्रैः ॥ २४.८॥\n\nश्लक्ष्णां पताकामसितां विदध्याद्\nदण्डप्रमाणां त्रिगुणोच्छ्रितां च ।\nआदौ कृते दिग्ग्रहणे नभस्वान्\nग्राह्यः तया योगगते शशांके ॥ २४.९॥\n\nतत्रार्धमासाः प्रहरैः विकल्प्या\nवर्षानिमित्तं दिवसाः तदंशैः ।\nसव्येन गच्छन् शुभदः सदैव\nयस्मिन् प्रतिष्ठा बलवान् स वायुः ॥ २४.१०॥\n\nवृत्ते तु योगे अंकुरितानि यानि\nसन्तीह बीजानि धृतानि कुंभे ।\nयेषां तु योऽंशो अंकुरितः तदंशः\nतेषां विवृद्धिं समुपैति नान्यः ॥ २४.११॥\n\nशान्तपक्षिमृगराविता दिशो निर्मलं वियदनिन्दितोऽनिलः ।\nशस्यते शशिनि रोहिणीगते (रोहिणीयते) मेघमारुतफलानि वच्म्यतः ॥ २४.१२॥\n\nक्वचिदसितसितैः सितैः क्वचिग\nक्वचिदसितैः भुजगैः इवांबुवाहैः ।\nवलितजठरपृष्ठमात्रदृश्यैः\nस्फुरिततडिद्रसनैर्वृतं विशालैः ॥ २४.१३॥\n\nविकसितकमलौदरावदातैः\nअरुणकरद्युतिरञ्जितौपकण्ठैः ।\nछुरितमिव वियद्घनैः विचित्रैः\nमधुकरकुंकुमकिंशुकावदातैः ॥ २४.१४॥\n\nअसितघननिरुद्धमेव वा\nचलिततडित्सुरचापचित्रितम् ।\nद्विपमहिषकुलाकुलीकृतं\nवनमिव दावपरीतमंबरम् ॥ २४.१५॥\n\nअथवाञ्जनशैलशिलानिचयप्रतिरूपधरैः स्थगितं गगनम् ।\nहिममौक्तिकशंखशशांककरद्युतिहारिभिः अंबुधरैः अथवा ॥ २४.१६॥\n\nतडिद्धैमकक्ष्यैः बलाकाग्रदन्तैः\nस्रवद्वारिदानैश्चलत्प्रान्तहस्तैः ।\nविचित्रेन्द्रचापध्वजौच्छ्रायशोभैः\nतमालालिनीलैः वृतं चाब्दनागैः ॥ २४.१७॥\n\nसन्ध्यानुरक्ते नभसि स्थितानाम्\nइन्दीवरश्यामरुचां घनानाम् ।\nवृन्दानि पीतांबरवेष्टितस्य\nकान्तिं हरेश्चोरयतां यदा वा ॥ २४.१८॥\n\nसशिखिचातकदर्दुरनिःस्वनैः\nयदि विमिश्रितमन्द्रपटुस्वनाः ।\nखमवतत्य दिगन्तविलंबिनः ।\nसलिलदाः सलिलौघमुचः क्षितौ ॥ २४.१९॥\n\nनिगदितरूपैः जलधरजालैः\nत्र्यहमवरुद्धं द्व्यहमथवाहः ।\nयदि वियदेवं भवति सुभिक्षं\nमुदितजना च प्रचुरजला भूः ॥ २४.२०॥\n\nरूक्षैः अल्पैः मारुताक्षिप्तदेहैः\nउष्ट्रध्वांक्षप्रेतशाखामृगाभैः ।\nअन्येषां वा निन्दितानां स्वरूपैः (सरूपैः)\nमूकैश्चाब्दैः नो शिवं नापि वृष्टिः ॥ २४.२१॥\n\nविगतघने वा वियति विवस्वान्\nअमृदुमयूखः सलिलकृदेवम् ।\nसर इव फुल्लं निशि कुमुदाढ्यं\nखमुडुविशुद्धं यदि च सुवृष्ट्यै ॥ २४.२२॥\n\nपूर्वोद्भूतैः सस्यनिष्पत्तिः अब्दैः\nआग्नेयाशासंभवैः अग्निकोपः ।\nयाम्ये सस्यं क्षीयते नैरृतेऽर्धं ( अर्घं अर्धं)\nपश्चाज्जातैः शोभना वृष्टिः अब्दैः ॥ २४.२३॥\n\nवायव्योत्थैः वातवृष्टिः क्वचिग\nपुष्टा वृष्टिः सौम्यकाष्ठासमुत्थैः ।\nश्रेष्ठं सस्यं स्थाणुदिक्सम्प्रवृद्धैः\nवायुश्चैवं दिक्षु धत्ते फलानि ॥ २४.२४॥\n\nउल्कानिपाताः तडितोऽशनिश्च\nदिग्दाहनिर्घातमहीप्रकंपाः ।\nनादा मृगाणां सपतत्रिणां च\nग्राह्या यथैव अंबुधराः तथैव ॥ २४.२५॥\n\nनामांकितैः तैरुदगादिकुंभैः\nप्रदक्षिणं श्रावणमासपूर्वैः\nपूर्णैः स मासः सलिलस्य दाता\nस्रुतैः (स्रुतः) अवृष्टिः परिकल्प्यमूनैः ॥ २४.२६॥\n\nअन्यैश्च कुंभैः नृपनामचिह्नैः\nदेशांकितैश्चाप्यपरैः तथैव\nभग्नैः स्रुतैः न्यूनजलैः सुपूर्णैः\nभाग्यानि वाच्यानि यथानुरूपम् ॥ २४.२७॥\n\nदूरगो निकटगोऽथवा शशी\nदक्षिणे पथि यथा तथा स्थितः ।\nरोहिणीं यदि युनक्ति सर्वथा\nकष्टमेव जगतो विनिर्दिशेत् ॥ २४.२८॥\n\nस्पृशन्न् उदग् याति यदा शशांकः\nतदा सुवृष्टिः बहुलौपसर्गा ।\nअसंस्पृशन् योगमुदक्समेतः\nकरोति वृष्टिं विपुलां शिवं च ॥ २४.२९॥\n\nरोहिणीशकटमध्यसंस्थिते\nचन्द्रमस्यशरणीकृता जनाः ।\nक्वापि यान्ति शिशुयाचिताशनाः\nसूर्यतप्तपिठरांबुपायिनः ॥ २४.३०॥\n\nउदितं यदि शीतदीधितिं\nप्रथमं पृष्ठत एति रोहिणी ।\nशुभमेव तदा स्मरातुराः\nप्रमदाः कामवशेन (कामिवशे च) संस्थिताः ॥ २४.३१॥\n\nअनुगच्छति पृष्टतः शशी\nयदि कामी वनितामिव प्रियाम् ।\nमकरध्वजबाणखेदिताः\nप्रमदानां वशगाः तदा नराः ॥ २४.३२॥\n\nआग्नेय्यां दिशि चन्द्रमा यदि भवेत् तत्रौपसर्गो महान्\nनैरृत्यां समुपद्रुतानि निधनं सस्यानि यान्तीतिभिः ।\nप्राजेशानिलदिक्स्थिते हिमकरे सस्यस्य मध्यश्चयो\nयाते स्थाणुदिशं गुणाः सुबहवः सस्यार्घवृष्ट्यादयः (वृद्ध्यादयः) ॥ २४.३३॥\n\nताडयेद् यदि च योगतारकामावृणोति वपुषा यदापि वा ।\nताडने भयमुशन्ति दारुणं छादने नृपबधो (नृपवधो)  अंगनाकृतः ॥ २४.३४॥\n\nगोप्रवेशसमयेग्रतो वृषो याति कृष्णपशुः एव वा पुरः ।\nभूरि वारि शबले तु मध्यमं नो सितेऽंबुपरिकल्पनापरैः ॥ २४.३५॥\n\nदृश्यते न यदि रोहिणीयुतश्चन्द्रमा नभसि तोयदावृते ।\nरुग्भयं महदुपस्थितं तदा भूश्च भूरिजलसस्यसंयुता ॥ २४.३६॥\n\nअध्याय २५ स्वातियोगाध्यायः\n\nयद् रोहिणीयोगफलं तदेव स्वातावषाढासहिते च चन्द्रे ।\nआषाढशुक्ले निखिलं विचिन्त्यं योऽस्मिन् विशेषः तमहं प्रवक्ष्ये ॥ २५.१॥\n\nस्वातौ निशांशे प्रथमेऽभिवृष्टे\nसस्यानि सर्वाणि उपयान्ति वृद्धिम् ।\nभागे द्वितीये तिलमुद्गमाषा\nग्रैष्मं तृतीयेऽस्ति न शारदानि ॥ २५.२॥\n\nवृष्टेऽह्निभागे प्रथमे सुवृष्टिः तद्वद् द्वितीये तु सकीटसर्पा ।\nवृष्टिः तु मध्यापरभागवृष्टे निश्छिद्रवृष्टिः द्युनिशं प्रवृष्टे ॥ २५.३॥\n\nसममुत्तरेण तारा चित्रायाः कीर्त्यते ह्यपांवत्सः ।\nतस्यासन्ने चन्द्रे स्वातेः योगः शिवो भवति ॥ २५.४॥\n\nसप्तम्यां स्वातियोगे यदि पतति हिमं माघमासान्धकारे\nवायुः वा चण्डवेगः सजलजलधरो वापि गर्जत्यजस्रम् ।\nविद्युन्मालाकुलं वा यदि भवति नभो नष्टचन्द्रार्कतारं\nविज्ञेया प्रावृड् एषा मुदितजनपदा सर्वसस्यैरुपेता ॥ २५.५॥\n\nतथैव फाल्गुने चैत्रे वैशाखस्यासितेऽपि वा ।\nस्वातियोगं विजानीयादाषाढे च विशेषतः ॥ २५.६॥\n\nअध्याय २६ आषाढीयोगाध्यायः\n\nआषाढ्यां समतुलिताधिवासितानाम्\nअन्येद्युः यदधिकतामुपैति बीजम् ।\nतद्वृद्धिः भवति न जायते यदूनं\nमन्त्रोऽस्मिन् भवति तुलाभिमन्त्रणाय ॥ २६.१॥\n\n             (मन्त्र)\nस्तोतव्या मन्त्रयोगेन सत्या देवी सरस्वती ।\nदर्शयिष्यसि यत्सत्यं सत्ये सत्यव्रता ह्यसि ॥ २६.२॥\n\nयेन सत्येन चन्द्रार्कौ ग्रहा ज्योतिर्गणाः तथा ।\nउत्तिष्ठन्तीह पूर्वेण पश्चादस्तं व्रजन्ति च ॥ २६.३॥\n\nयत्सत्यं सर्ववेदेषु यत्सत्यं ब्रह्मवादिषु ।\nयत्सत्यं त्रिषु लोकेषु तत्सत्यमिह दृश्यताम् ॥ २६.४॥\n\nब्रह्मणो दुहितासि त्वमादित्यैति प्रकीर्तिता ।\nकाश्यपी गोत्रतश्चैव नामतो विश्रुता तुला ॥ २६.५॥\n\nक्षौमं चतुःसूत्रकसन्निबद्धं\nषडंगुलं शिक्यकवस्त्रमस्याः ।\nसूत्रप्रमाणम् च दशांगुलानि\nषड् एव कक्ष्यो (कक्षो) भयशिक्यमध्ये ॥ २६.६॥\n\nयाम्ये शिक्ये कांचनं सन्निवेश्यं\nशेषद्रव्याणि उत्तरेऽंबूनि चैव (चैवं) ।\nतोयैः कौप्यैः सेन्धवैः (स्यन्दिभिः) सारसैश्च\nवृष्टिः (वर्।वृद्धिः) हीना मध्यमा चोत्तमा च ॥ २६.७॥\n\nदन्तैः नागा गोहयाद्याश्च लोम्ना\nहेम्ना भूपाः शिक्थकेन द्विजाद्याः ।\nतद्वद् देशा वर्षमासा दिशश्च\nशेषद्रव्याणि आत्मरूपस्थितानि ॥ २६.८॥\n\nहैमी प्रधाना रजतेन मध्या तयोः अलाभे खदिरेण कार्या ।\nविद्धः पुमान् येन शरेण सा वा तुला प्रमाणेन भवेद् वितस्तिः ॥ २६.९॥\n\nहीनस्य नाशोऽभ्यधिकस्य वृद्धिः तुल्येन तुल्यं तुलितं तुलायाम् ।\nएतत्तुलाकोशरहस्यमुक्तं प्राजेशयोगेऽपि नरो विदध्यात् ॥ २६.१०॥\n\nस्वातावषाढास्वथ रोहिणीषु\nपापग्रहा योगगता न शस्ताः ।\nग्राह्यं तु योगद्वयमपि उपोष्य\nयदाधिमासो द्विगुणीकरोति ॥ २६.११॥\n\nत्रयोऽपि योगाः सदृशाः फलेन\nयदा तदा वाच्यमसंशयेन ।\nविपर्यये यत्त्विह रोहिणीजं\nफलं तदेवाभ्यधिकं निगद्यम् ॥ २६.१२॥\n\nनिष्पत्तिः अग्निकोपो वृष्टिः मन्दाथ मध्यमा श्रेष्ठा ।\nबहुजलपवना पुष्टा शुभा च पूर्वादिभिः पवनैः ॥ २६.१३॥\n\nवृत्तायामाषाढ्याम् कृष्णचतुर्थ्यामजैकपादर्क्षे ।\nयदि वर्षति पर्जन्यः प्रावृट् शस्ता न चेन् न ततः ॥ २६.१४॥\n\nआषाढ्याम् पौर्णमास्यां तु यद्यैशानोऽनिलो भवेत् ।\nअस्तं गच्छति तीक्ष्णांशौ सस्यसम्पत्तिरुत्तमा ॥ २६.१५॥\n\nअध्याय २७ वातचक्राध्यायः\n\nआषाढपौर्णमास्यां तु यद्यैशानोऽनिलो भवेत् ।\nअस्तं गच्छति तीक्ष्णांशौ सस्य सम्पत्तिरुत्तमा ॥ २७.१॥\n\nपूर्वः पूर्वसमुद्रवीचिशिखरप्रस्फालनाघूर्णितश्\nचन्द्रार्कांशुसटाकलापकलितो (सटाभिघातकलितो) वायुः यदाकाशतः ।\nनैकान्तस्थितनीलमेघपटला (पटलां) शारद्यसंवर्धिता (संवर्धितां)\nवासन्तौत्कटसस्यमण्डिततला सर्वा मही शोभते (तलां विद्यात् तदा मेदिनीं) ॥ २७.२॥\n\nयदा वह्नौ (अग्नेयो) वायुः वहति गगने खण्डिततनुः (मलयशिखरास्फालनपटुः)\nप्लवत्यस्मिन् योगे भगवति पतंगे प्रवसति ।\nतदा नित्योद्दीप्ता ज्वलनशिखरालिंगिततला\nस्वगात्रौच्छ्वासैः (उष्मोच्छासैः) वमति वसुधा भस्मनिकरम् ॥ २७.३॥\n\nतालीपत्रलतावितानतरुभिः शाखामृगान्नर्तयन्\nयोगेऽस्मिन् प्लवति ध्वनिः सपरुषो (ध्वनन्सुपरुषो) वायुः यदा दक्षिणः ।\nतद्वद् योगसमुत्थितः तु (सर्वोद्योगसमुन्नताश्च) गजवत्तालांकुशैः घट्टिताः\nकीनाशा इव मन्दवारिकणिका (कणिकान्) मुंचन्ति मेघाः तदा ॥ २७.४॥\n\nसूक्ष्मैलालवलीलवंगनिचयान् व्याघूर्णयन् सागरे\nभानोः अस्तमये प्लवत्यविरतो वायुः यदा नैरृतः\nक्षुत्तृष्णावृत (तृष्णामृत) मानुषास्थिशकलप्रस्तारभारच्छदा\nमत्ता प्रेतवधूरिवोग्रचपला भूमिः तदा लक्ष्यते ॥ २७.५॥\n\nयदा रेणूत्पातैः प्रविचलसटाटोपचपलः (प्रविकटसटाटोपचपलः)\nप्रवातः पश्चागेद् (पश्चार्धे) दिनकरकरापातसमये ।\nतदा सस्योपेता प्रवरनिकराबद्धसमरा (प्रवरनृव्राबद्धसमरा)\nक्षितिः स्थानस्थानेष्व (धरा स्थाने स्थानेष्व्) अविरतवसामांसरुधिरा ॥ २७.६॥\n\nआषाढीपर्वकाले यदि किरणपतेः अस्तकालोपपत्तौ\nवायव्यो वृद्धवेगः पवनघनवपुः पन्नगार्द्धानुकारि (प्लवति धनरिपुः पन्नगादानुकारी) ।\nजानीयाद् वारिधाराप्रमुदितमुदितामुक्त (मुदितां मुक्त) मण्डूककण्ठां\nसस्यौद्भासएकचिह्नां सुखबहुलतया भाग्यसेनामिवौर्वीम् ॥ २७.७॥\n\nमेरुग्रस्तमरीचिमण्डलतले ग्रीष्मावसाने रवौ\nवात्यामोदिकदंबगन्धसुरभिः वायुः यदा चोत्तरः ।\nविद्युद्भ्रान्तिसमस्तकान्तिकलना मत्ताः तदा तोयदा\nउन्मत्ता इव नष्टचन्द्रकिरणां गां पूरयन्त्यंबुभिः ॥ २७.८॥\n\nवृत्तायामाषाढ्यां कृष्णचतुर्थ्यामजैकपादर्क्षे\n(ऐशानो यदि शीतलोऽमरगणैः संसेव्यमानो भवेत्) ।\nयदि वर्षति पर्जन्यः प्रावृत् शस्ता न चेन् न तदा\n(पुन्नागागुरुपारिजातसुरभिर्वायुः प्रचण्डध्वनिः ॥ २७.९॥\n\nनष्टचन्द्रार्ककिरनं नष्टतारं न चेन् नभः (आपूर्णोदकयौवना वसुमती सम्पन्नसस्याकुला) ।\nन तां भद्रपदां मन्ये यत्र देवो न वर्षति\n(धर्मिष्ठाः प्रणतारयो नृपतयो रक्षन्ति वर्णां तदा) ॥ २७.९॥\n\nअध्याय २८ सद्योवर्षणाध्यायः\n\nवर्षाप्रश्ने सलिलनिलयं राशिमाश्रित्य चन्द्रो\nलग्नं यातो भवति यदि वा केन्द्रगः शुक्लपक्षे ।\nसौम्यैः दृष्टः प्रचुरमुदकं पापदृष्टोऽल्पमंभः\nप्रावृट्काले सृजति न चिरात्चन्द्रवद् भार्गवोऽपि ॥ २८.१॥\n\nआर्द्रं द्रव्यं स्पृशति यदि वा वारि तत्संज्ञकं वा\nतोयासन्नो भवति यदि वा तोयकार्यौन्मुखो वा ।\nप्रष्टा वाच्यः सलिलमचिरादस्ति निःसंशयेन\nपृच्छाकाले सलिलमिति वा श्रूयते यत्र शब्दः ॥ २८.२॥\n\nउदयशिखरिसंस्थो दुर्निरीक्ष्योऽतिदीप्त्या\nद्रुतकनकनिकाशः स्निग्धवैदूर्यकान्तिः ।\nतदहनि कुरुतेऽंभः तोयकाले विवस्वान्\nप्रतपति यदि चौच्चैः खं गतोऽतीव तीक्ष्णम् ॥ २८.३॥\n\nविरसमुदकं गोनेत्राभं वियद्विमला दिशो\nलवणविकृतिः काकाण्डाभं यदा च भवेत्नभः ।\nपवनविगमः पोप्लूयन्ते झषाः स्थलगामिनो\nरसनमसकृत्मण्डूकानां जलागमहेतवः ॥ २८.४॥\n\nमार्जारो भृशमवनिं नखैः लिक्खन्तो (लिखन्ते)\nलोहानां मलनिचयः सविस्रगन्धः ।\nरथ्यायां शिशुरचिताः (शिशुनिचिताः) च सेतुबन्धाः ।\nसम्प्राप्तं जलमचिरात्निवेदयन्ति ॥ २८.५॥\n\nगिरयोऽञ्जनचूर्णसन्निभा (अञ्जनपुञ्जसन्निभा) यदि वा बाष्पनिरुद्धकन्दराः ।\nकृकवाकुविलोचनौपमाः परिवेषाः शशिनश्च वृष्टिदाः ॥ २८.६॥\n\nविना उपघातेन पिपीलिकानाम्\nअण्डौपसंक्रान्तिः अहिव्यवायः ।\nद्रुमावरोहः (द्रुमाधिरोहः) च भुजंगमानां\nवृष्टेः निमित्तानि गवां प्लुतं च ॥ २८.७॥\n\nतरुशिखरओपगताः कृकलासा\nगगनतलस्थितदृष्टिनिपाताः ।\nयदि च गवां रविवीक्षणमूर्ध्वं\nनिपतति वारि तदा न चिरेण ॥ २८.८॥\n\nनैच्छन्ति विनिर्गमं गृहाद् धुन्वन्ति श्रवणान् खुरान् अपि ।\nपशवः पशुवग कुक्कुरा (कुर्कुरा) यद्यंभः पततीति निर्दिशेत् ॥ २८.९॥\n\nयदा स्थिता गृहपटलेषु कुक्कुरा (कुर्कुरा)\nरुदन्ति (भवन्ति) वा यदि विततं वियत्मुखाः (दिवोन्मुखाः) ।\nदिवा तडिद् यदि च पिनाकिदिग्भवा\nतदा क्षमा भवति समैव वारिणा (स आतोवारोंआ) ॥ २८.१०॥\n\nशुककपोतविलोचनसन्निभो\nमधुनिभश्च यदा हिमदीधितिः ।\nप्रतिशशी च यदा दिवि राजते\nपतति वारि तदा न चिरेण च (चिराद् दिवः) ॥ २८.११॥\n\nस्तनितं निशि विद्युतो दिवा\nरुधिरनिभा यदि दण्डवत्स्थिताः ।\nपवनः पुरतश्च शीतलो\nयदि सलिलस्य तदाऽऽगमो भवेत् ॥ २८.१२॥\n\nवल्लीनां गगनतलौन्मुखाः प्रवालाः\nस्नायन्ते यदि जलपांशुभिः विहंगाः ।\nसेवन्ते यदि च सरीसृपाः तृणाग्राण्य्-\nआसन्नो भवति तदा जलस्य पातः ।\nमयूरशुकचाषचातकसमानवर्णा यदा\nजपाकुसुमपंकजद्युतिमुषश्च सन्ध्याघनाः ।\nजलोर्मिनगनक्रकच्छपवराहमीनोपमाः\nप्रभूतपुटसंचया न तु चिरेण यच्छन्त्यपः ॥ २८.१४॥\n\nपर्यन्तेषु सुधाशशांकधवला मध्येऽञ्जनालित्विषः\nस्निग्धा नैकपुटाः क्षरज्जलकणाः सोपानविच्छेदिनः ।\nमाहेन्द्रीप्रभवाः प्रयान्त्यपरतः प्राग् वा अंबुपाशौद्भवा\nये ते वारिमुचः त्यजन्ति न चिरादंभः प्रभूतं भुवि ॥ २८.१५॥\n\nशक्रचापपरिघप्रतिसूर्या रोहितोऽथ तडितः परिवेषः ।\nउद्गमास्तमये यदि भानोः आदिशेत् प्रचुरमंबु तदाशु ॥ २८.१६॥\n\nयदि तित्तिरपत्रनिभं गगनं\nमुदिताः प्रवदन्ति च पक्षिगणाः ।\nउदयास्तमये सवितुः द्युनिशं\nविसृजन्ति घना न चिरेण जलम् ॥ २८.१७॥\n\nयद्यमोघकिरणाः सहस्रगोः\nअस्तभूधरकरा इवौच्छ्रिताः ।\nभूमं च रसते यदांबुदः\nतन्महद् भवति वृष्टिलक्षणं ॥ २८.१८॥\n\nप्रावृषि शीतकरो भृगुपुत्रात् सप्तमराशिगतः शुभदृष्टः ।\nसूर्यसुतान् नवपंचमगो वा सप्तमगश्च जलाऽऽगमनाय ॥ २८.१९॥\n\nप्रायो ग्रहाणामुदयास्तकाले समागमे मण्डलसंक्रमे च ।\nपक्षक्षये तीक्ष्णकरायनान्ते वृष्टिः गतेऽर्के नियमेन चार्द्राम् ॥ २८.२०॥\n\nसमागमे पतति जलं ज्ञशुक्रयोः ज्ञजीवयोः गुरुसितयोश्च संगमे ।\nयमारयोः पवनहुताशजं भयं ह्यदृष्टयोः असहितयोश्च सद्ग्रहैः ॥ २८.२१॥\n\nअग्रतः पृष्ठतो वापि ग्रहाः सूर्यावलंबिनः ।\nयदा तदा प्रकुर्वन्ति महीमेकार्णवामिव ॥ २८.२२॥\n\nप्रविशति यदि खद्योतो जलदसमीपेषु रजनीषु ।\nकेदारपूरमधिकं वर्षति देवः तदा न चिरात् ॥ २८.२३॥\n\nवर्षत्यपि रटति यदा गोमायुश्च प्रदोषवेलायाम् ।\nसप्ताहं दुर्दिनमपि तदा पयो नात्र सन्देहः ॥ २८.२४॥\n\nअध्याय २९ कुसुमलताध्यायः\n\nफलकुसुमसम्प्रवृद्धिं वनस्पतीनां विलोक्य विज्ञेयम् ।\nसुलभत्वं द्रव्याणां निष्पत्तिश्चापि सस्यानाम् ॥ २९.१॥\n\nशालेन कलमशाली रक्ताशोकेन रक्तशालिश्च ।\nपाण्डूकः क्षीरिकया नीलाशोकेन सूकरकः ॥ २९.२॥\n\nन्यग्रोधेन तु यवकः तिन्दुकवृद्ध्या च षष्टिको भवति ।\nअश्वत्थेन ज्ञेया निष्पत्तिः सर्वसस्यानाम् ॥ २९.३॥\n\nजंबूभिः तिलमाषाः शिरीषवृद्ध्या च कंगुनिष्पत्तिः ।\nगोधूमाश्च मधूकैः यववृद्धिः सप्तपर्णेन ॥ २९.४॥\n\nअतिमुक्तककुन्दाभ्यां कर्पासं सर्षपान् वदेदशनैः ।\nबदरीभिश्च कुलत्थांश्चिरविल्वेन (चिरबिल्वेन) आदिशेत्मुद्गान् ॥ २९.५॥\n\nअतसी वेतसपुष्पैः पलाशकुसुमैश्च कोद्रवा ज्ञेयाः ।\nतिलकेन शंखमौक्तिकरजतानि अथ चैंगुदेन शणाः (शणः) ॥ २९.६॥\n\nकिरणश्च हस्तिकर्णैः आदेश्या वाजिनोऽश्वकर्णेन ।\nगावश्च पाटलाभिः कदलीभिः अजाविकं भवति ॥ २९.७॥\n\nचंपककुसुमैः कनकं विद्रुमसम्पग बन्धुजीवेन ।\nकुरवक (कुरुवक) वृद्ध्या वज्रं वैदूर्यं निन्दिकावर्तैः ॥ २९.८॥\n\nविन्द्याग सिन्धुवारेण मौक्तिकं कारुकाः (कुंकुमं) कुसुंभेन ।\nरक्तोत्पलेन राजा मन्त्री नीलोत्पलेनोक्तः ॥ २९.९॥\n\nश्रेष्ठी सुवर्णपुष्पात् (पुष्पैः) पद्मैः विप्राः पुरोहिताः कुमुदैः ।\nसौगन्धिकेन बलपतिः अर्केण हिरण्यपरिवृद्धिः ॥ २९.१०॥\n\nआम्रैः क्षेमं भल्लातकैः भयं पीलुभिः तथारोग्यम् ।\nखदिरशमीभ्यां दुर्भिक्षमर्जुनैः शोभना वृष्टिः ॥ २९.११॥\n\nपिचुमन्दनागकुसुमैः सुभिक्षमथ मारुतः कपित्थेन ।\nनिचुलेनावृष्टिभयं व्याधिभयं भवति कुटजेन ॥ २९.१२॥\n\nदूर्वाकुशकुसुमाभ्यामिक्षुः वह्निश्च कोविदारेण ।\nश्यामालताभिवृद्ध्या बन्धक्यो वृद्धिमायान्ति ॥ २९.१३॥\n\nयस्मिन् काले (देशे) स्निग्धनिश्छिद्रपत्राः\nसंदृश्यन्ते वृक्षगुल्मा लताश्च ।\nतस्मिन् वृष्टिः शोभना सप्रदिष्टा\nरूक्षैश्छिद्रैः अल्पमंभः प्रदिष्टम् ॥ २९.१४॥\n\nअध्याय ३० सन्ध्यालक्षणाध्यायः\n\nअर्धास्तमितानुदितात् सूर्यादस्पष्टभं नभो यावत् ।\nतावत् सन्ध्याकालश्चिह्नैः एतैः फलं चास्मिन् ॥ ३०.१॥\n\nमृगशकुनि (शकुन) पवनपरिवेषपरिधिपरिघाभ्रवृक्षसुरचापैः ।\nगन्धर्वनगररविकरदण्डरजः स्नेहवर्णैश्च ॥ ३०.२॥\n\nभैरवमुच्चैः विरुवन् मृगोऽसकृद् ग्रामघातमाचष्टे ।\nरविदीप्तो दक्षिणतो महास्वनः सैन्यघातकरः ॥ ३०.३॥\n\nअपसव्ये संग्रामः सव्ये सेनासमागमः शान्ते ।\nमृगचक्रे पवने वा सन्ध्यायां मिश्रगे वृष्टिः ॥ ३०.४॥\n\nदीप्तमृगाण्डजविरुता प्राक् सन्ध्या देशनाशमाख्याति ।\nदक्षिणदिक्स्थैः विरुता ग्रहणाय पुरस्य दीप्तास्यैः ॥ ३०.५॥\n\nगृहतरुतोरणमथने सपांशुलोष्टौत्करेऽनिले प्रबले ।\nभैरवरावे रूक्षे खगपातिनि चाशुभा सन्ध्या ॥ ३०.६॥\n\nमन्दपवनावघट्टितचलितपलाशद्रुमा विपवना वा ।\nमधुरस्वरशान्तविहंगमृगरुता पूजिता सन्ध्या ॥ ३०.७॥\n\nसन्ध्याकाले स्निग्धा दण्डतडित्मत्स्यपरिधिपरिवेषाः ।\nसुरपतिचापैरावतरविकिरणाश्चाशु वृष्टिकरः ॥ ३०.८॥\n\nविच्छिन्नविषमविध्वस्तविकृतकुटिलापसव्यपरिवृत्ताः ।\nतनुह्रस्वविकलकलुषाश्च विग्रहावृष्टिदाः किरणाः ॥ ३०.९॥\n\nउद्द्योतिनः प्रसन्ना ऋजवो दीर्घाः प्रदक्षिणावर्ताः ।\nकिरणाः शिवाय जगतो वितमस्के नभसि भानुमतः ॥ ३०.१०॥\n\nशुक्लाः करा दिनकृतो दिवादिमध्यान्तगामिनः स्निग्धाः ।\nअव्युच्छिन्ना ऋजवो वृष्टिकराः ते त्व (हि) अमोघाख्याः ॥ ३०.११॥\n\nकल्माषबभ्रुकपिला विचित्रमाञ्जिष्ठहरितशबलाभाः ।\nत्रिदिवानुबन्धिनोऽवृष्टयेऽल्पभयदाः तु सप्ताहात् ॥ ३०.१२॥\n\nताम्रा बलपतिमृत्युं पीतारुणसन्निभाश्च तद् व्यसनम् ।\nहरिताः पशुसस्यबधं धूमसवर्णा गवां नाशम् ॥ ३०.१३॥\n\nमाञ्जिष्टाभाः शस्त्राग्निसंभ्रमं बभ्रवः पवनवृष्टिम् ।\nभस्मसदृशाः त्ववृष्टिं तनुभावं शबलकल्माषाः ॥ ३०.१४॥\n\nबन्धूकपुष्पाञ्जनचूर्णसन्निभं\nसान्ध्यं रजोऽभ्येति यदा दिवाकरम् ।\nलोकाः तदा रोगशतैः निपीड्यते\nशुक्लं रजो लोकविवृद्धिशान्तये ॥ ३०.१५॥\n\nरविकिरणजलदमरुतां संघातो दण्डवत् स्थितो दण्डः ।\nस विदिक्स्थितो नृपाणामशुभो दिक्षु द्विजादीनाम्(द्विजातीनां) ॥ ३०.१६॥\n\nशस्त्रभयातंककरो दृष्टः प्रान्मध्यसन्धिषु दिनस्य ।\nशुक्लाद्यो विप्रादीन् यदभिमुखः तां निहन्ति दिशम् ॥ ३०.१७॥\n\nदधिसदृशाग्रो नीलो भानुच्छादी खमध्यगोभ्रतरुः ।\nपीतच्छुरिताश्च घना घनमूला भूरिवृष्टिकराः ॥ ३०.१८॥\n\nअनुलोमगेऽभ्रवृक्षे शमं गते यायिनो नृपस्य बधः ।\nबालतरुप्रतिरूपिणि युवराजामात्ययोः मृत्युः ॥ ३०.१९॥\n\nकुवलयवैदूर्यांबुजकिञ्जल्काभा प्रभञ्जनौन्मुक्ता ।\nसन्ध्या करोति वृष्टिं रविकिरणौद्भासिता सद्यः ॥ ३०.२०॥\n\nअशुभाकृतिघनगन्धर्वनगरनीहारधूमपांशुयुता (पांशुधूमयुता) ।\nप्रावृषि करोत्यवग्रहमन्यतौ शस्त्रकोपकरी ॥ ३०.२१॥\n\nशिशिरादिषु वर्णाः शोणपीतसितचित्रपद्मरुधिरनिभाः ।\nप्रकृतिभवाः सन्ध्यायां स्वर्तौ शस्ता विकृतिः अन्या ॥ ३०.२२॥\n\nआयुधभृन् नररूपं छिन्नाभ्रं परभयाय रविगामि ।\nसितखपुरेऽर्काक्रान्ते पुरलाभो भेदने नाशः ॥ ३०.२३॥\n\nसितसितान्तघनावरणं रवेः\nभवति वृष्टिकरं यदि सव्यतः ।\nयदि च वीरणगुल्मनिभैः घनैः\nदिवसभर्तुः अदीप्तदिगुद्भवैः ॥ ३०.२४॥\n\nनृपविपत्तिकरः परिघः सितः क्षतजतुल्यवपुः बलकोपकृत् ।\nकनकरूपधरो बलवृद्धिदः सवितुरुद्गमकालसमुत्थितः ॥ ३०.२५॥\n\nउभयपार्श्वगतौ परिधी रवेः\nप्रचुरतोयकरौ (कृतौ) वपुषान्वितौ ।\nअथ स मस्तककुप्परिचारिणः\nपरिधयोऽस्ति कणोऽपि न वारिणः ॥ ३०.२६॥\n\nध्वजातपत्रपर्वतद्विपाश्वरूपधारिणः ।\nजयाय सन्ध्ययोः घना रणाय रक्तसन्निभाः ॥ ३०.२७॥\n\nपलालधूमसंचयस्थितौपमा बलाहकाः ।\nबलान्यरूक्षमूर्तयो विवर्धयन्ति भूभृताम् ॥ ३०.२८॥\n\nविलंबिनो द्रुमौपमाः खरारुणप्रकाशिनः ।\nघनाः शिवाय सन्ध्ययोः पुरौपमाः शुभावहाः ॥ ३०.२९॥\n\nदीप्तविहंगशिवामृगघुष्टा दण्डरजःपरिघादियुता च ।\nप्रत्यहमर्कविकारयुता वा देशनरेशसुभिक्षबधाय ॥ ३०.३०॥\n\nप्राची तत्क्षणमेव नक्तमपरा सन्ध्या त्र्यहाद् वा फलं\nसप्ताहात् परिवेषरेणुपरिघाः कुर्वन्ति सद्यो न चेत् ।\nतद्वत् सूर्यकरेन्द्रकार्मुकतडित्प्रत्यर्कमेघानिलाः\nतस्मिन् एव दिनेऽष्टमेऽथ विहगाः सप्ताहपाका मृगाः ॥ ३०.३१॥\n\nएकं दीप्त्या योजनं भाति सन्ध्या\nविद्युद्भासा षट् प्रकाशीकरोति ।\nपंचाब्दानां गर्जितं याति शब्दो\nनास्तीयत्ता केचिद् (काचिद्) उल्कानिपाते ॥ ३०.३२॥\n\nप्रत्यर्कसंज्ञः परिधिः तु तस्य\nत्रियोजनाभः (त्रियोजना भा) परिघस्य पंच ।\nषट्पंचदृश्यं परिवेषचक्रं\nदशामरेशस्य धनुः विभाति ॥ ३०.३३॥\n\nअध्याय ३१ दिग्दाहलक्षणाध्यायः\n\nदाहो दिशां राजभयाय पीतो देशस्य नाशाय हुताशवर्णः ।\nयश्चारुणः स्यादपसव्यवायुः सस्यस्य नाशं स करोति दृष्टः ॥ ३१.१॥\n\nयोऽतीव दीप्त्या कुरुते प्रकाशं\nछायामपि व्यञ्जयतेऽर्कवद् यः ।\nराज्ञो महद् वेदयते भयं स\nशस्त्रप्रकोपं क्षतजानुरूपः ॥ ३१.२॥\n\nप्राक् क्षत्रियाणां सनरेश्वराणां\nप्राग् दक्षिणे शिल्पिकुमारपीडा ।\nयाम्ये सहोग्रैः पुरुषैः तु वैश्या\nदूताः पुनः भूप्रमदाश्च कोणे ॥ ३१.३॥\n\nपश्चात् तु शूद्राः कृषिजीविनश्च\nचौराः तुरंगैः सह वायुदिक्स्थे\nपीडां व्रजन्त्युत्तरतश्च विप्राः\nपाखण्डिनो (पाषण्डिनो) वाणिजकाश्च शार्व्याम् ॥ ३१.४॥\n\nनभः प्रसन्नं विमलानि भानि\nप्रदक्षिणं वाति सदागतिश्च ।\nदिशां च दाहः कनकावदातो\nहिताय लोकस्य सपार्थिवस्य ॥ ३१.५॥\n\nअध्याय ३२ भूकंपलक्षणाध्यायः\n\nक्षितिकंपमाहुः एके बृहदन्तर्जलनिवासिसत्त्वकृतम् ।\nभूभारखिन्नदिग्गजविश्रामसमुद्भवं चान्ये ॥ ३२.१॥\n\nअनिलोऽनिलेन निहतः क्षितौ पतन् सस्वनं करोत्यन्ये (एके) ।\nकेचित् त्वदृष्टकारितमिदमन्ये प्राहुः आचार्याः ॥ ३२.२॥\n\nगिरिभिः पुरा सपक्षैः वसुधा प्रपतद्भिरुत्पद्भिश्च ।\nआकंपिता पितामहमाहामरसदसि सव्रीडम् ॥ ३२.३॥\n\nभगवन् नाम ममएतत्त्वया कृतं यदचलैति तन् न तथा ।\nक्रियतेऽचलैश्चलद्भिः शक्ताहं नास्य खेदस्य ॥ ३२.४॥\n\nतस्याः सगद्गदगिरं (सगड्गदगिरं) किंचित् स्फुरिताधरं विनतमीषत् ।\nसाश्रुविलोचनमाननमालोक्य पितामहः प्राह ॥ ३२.५॥\n\nमन्युं हरेन्द्र धात्र्याः क्षिप कुलिशं शैलपक्षभंगाय ।\nशक्रः कृतमित्युक्त्वा मा भैः इति वसुमतीमाह ॥ ३२.६॥\n\nकिन्त्वनिलदहनसुरपतिवरुणाः सदसत्फलावबोधार्थम् ।\nप्राग् द्वित्रिचतुर्भागेषु दिननिशोः कंपयिष्यन्ति ॥ ३२.७॥\n\nचत्वार्यार्यम्णाद्यानि आदित्यं मृगशिरोऽश्वयुक् चेति ।\nमण्डलमेतद् वायव्यमस्य रूपाणि सप्ताहात् ॥ ३२.८॥\n\nधूमाकुलीकृताशे नभसि नभस्वान् रजः क्षिपन् भौमम् ।\nविरुजन् द्रुमांश्च विचरति रविः अपटुकरावभासी च ॥ ३२.९॥\n\nवायव्ये भूकंपे सस्यांबुवनौषधीक्षयोऽभिहितः ।\nश्वयथुश्वासौन्मादज्वरकासभवो (भवा) वणिक्पीडा ॥ ३२.१०॥\n\nरूपायुधभृद्वैद्यास्त्रीकविगान्धर्वपण्यशिल्पिजनाः ।\nपीड्यन्ते सौराष्ट्रककुरुमघदशार्णमत्स्याश्च ॥ ३२.११॥\n\nपुष्याग्नेयविशाखाभरणीपित्र्याजभाग्यसंज्ञानि ।\nवर्गो हौतभुजोऽयं करोति रूपाणि अथैतानि ॥ ३२.१२॥\n\nतारा उल्कापातावृतमादीप्तमिवांबरं सदिग्दाहम् ।\nविचरति मरुत्सहायः सप्तार्चिः सप्तदिवसान्तः ॥ ३२.१३॥\n\nआग्नेयेऽंबुदनाशः सलिलाशयसंक्षयो नृपतिवैरम् ।\nदद्रूविचर्चिकाज्वरविसर्पिकाः पाण्डुरोगश्च ॥ ३२.१४॥\n\nदीप्तौजसः प्रचण्डाः पीड्यन्ते चाश्मकांगबाह्लीकाः ।\nतंगणकलिंगवंगद्रविडाः शबरा अनेकविधाः (शबराश्च नैकविधाः) ॥ ३२.१५॥\n\nअभिजित्श्रवणधनिष्ठाप्राजापत्येन्द्रवैश्वमैत्राणि ।\nसुरपतिमण्डलमेतद् भवन्ति चाप्यस्य रूपाणि (च अस्य स्वरूपाणि) ॥ ३२.१६॥\n\nचलिताचलवर्ष्माणो गंभीरविराविणः तडिद्वन्तः (तडित्वन्तः) ।\nगवलालिकुलाहिनिभा विसृजन्ति पयः पयोवाहाः ॥ ३२.१७॥\n\nएन्द्रं स्तुत (श्रुति) कुलजातिख्यातावनिपालगणपविध्वंसि ।\nअतिसारगलग्रहवदनरोगकृच्छर्दिकोपाय ॥ ३२.१८॥\n\nकाशियुगन्धरपौरवकिरातकीराभिसारहलमद्राः ।\nअर्बुदसुराष्ट्र (सुवास्तु) मालवपीडाकरमिष्टवृष्टिकरम् ॥ ३२.१९॥\n\nपौष्णाप्यार्द्राश्लेषामूलाहिर्बुध्न्यवरुणदेवानि ।\nमण्डलमेतद् वारुणमस्यापि भवन्ति रूपाणि ॥ ३२.२०॥\n\nनीलोत्पलालिभिन्नाञ्जनत्विषो मधुरराविणो बहुलाः ।\nतडिदुद्भासितदेहा धारांकुर (कुश) वर्षिणो जलदाः ॥ ३२.२१॥\n\nवारुणमर्णवसरिदाश्रितघ्नमतिवृष्टिदं विगतवैरम् ।\nगोनर्दचेदिकुकुरान् किरातवैदेहकान् हन्ति ॥ ३२.२२॥\n\nषड्भिः मासैः कंपो द्वाभ्यां पाकं च याति निर्घातः ।\nअन्यान् अपि उत्पातान् जगुः अन्ये मण्डलैः एतैः ॥ ३२.२३॥\n\n(3 verses inserted\nउल्का हरिश्चन्द्रपुरं रजश्च निर्घातभूकंपककुप्प्रदाहाः ।\nवातोऽतिचण्डो ग्रहणं रवीन्द्वोः नक्षत्रतारागणवैकृतानि ॥ ३२.२४॥\n\nव्यभ्रे वृष्टिः वैकृतं वातवृष्टिः धूमोऽनग्नेः विस्फुलिग्गार्चिषो वा ।\nवन्यं सत्त्वं ग्राममध्ये विशेद्वा रात्रावेन्द्रं कार्मुकं दृश्यते वा ॥ ३२.२५॥\n\nसन्ध्याविकाराः परिवेषखण्डा नद्यः प्रतीपा दिवि तूर्यनादाः ।\nअन्यग यत्स्यात् प्रकृतेः प्रतीपं तन्मण्डलैः एव फलं निगाद्यम् ॥ ३२.२६॥)\nहन्त्येन्द्रो वायव्यं वायुश्चाप्येन्द्रमेवमन्योन्यम् ।\nवारुणहौतभुजावपि वेलानक्षत्रजाः कंपाः ॥ ३२.२४॥\n\nप्रथितनरेश्वरमरणव्यसनानि आग्नेयवायुमण्डलयोः ।\nक्षुद्भयमरकावृष्टिभिरुपताप्यन्ते जनाश्च अपि ॥ ३२.२५॥\n\nवारुणपौरन्दरयोः सुभिक्षशिववृष्टिहार्दयो लोके ।\nगावोऽतिभूरिपयसो निवृत्तवैराश्च भूपालाः ॥ ३२.२६॥\n\nपक्षैश्चतुर्भिः अनिलः त्रिभिः अग्निः देवराट् च सप्ताहात् ।\nसद्यः फलति च वरुणो येषु न कालोऽद्भुतेषूक्तः ॥ ३२.२७॥\n\nचलयति पवनः शतद्वयं शतमनलो दशयोजनान्वितम् ।\nसलिलपतिः अशीतिसंयुतं कुलिशधरोऽभ्यधिकं च षष्टितः (षष्टिकं) ॥ ३२.२८॥\n\nत्रिचत्रुथसप्तमदिने मासे पक्षे तथा त्रिपक्षे चे ।\nयदि भवति भूमिकंपः प्रधाननृपनाशनो भवति ॥ ३२.२९॥\n\nअध्याय ३३ उल्कालक्षणाध्यायः\n\nदिवि भुक्तशुभफलानां पततां रूपाणि यानि तानि उल्काः ।\nधिष्ण्यौल्काशनिविद्युत्तारा इति पंचधा भिन्नाः ॥ ३३.१॥\n\nउल्का पक्षेण फलं तद्वद् धिष्ण्याशनिः त्रिभिः पक्षैः ।\nविद्युदहोभिः षड्भिः तद्वत् तारा विपाचयति ॥ ३३.२॥\n\nतारा फलपादकरी फलार्धदात्री प्रकीर्तिता धिष्ण्या ।\nतिस्रः सम्पूर्णफला विद्युदथौल्काशनिश्चेति ॥ ३३.३॥\n\nअशनिः स्वनेन महता नृगजाश्वमृगाश्मवेश्मतरुपशुषु ।\nनिपतति विदारयन्ती धरातलं चक्रसंस्थाना ॥ ३३.४॥\n\nविद्युत् सत्त्वत्रासं जनयन्ती तटतटस्वना सहसा ।\nकुतिलविशाला निपतति जीवेन्धनराशिषु ज्वलिता ॥ ३३.५॥\n\nधिष्ण्या कृशाल्पपुच्छा धनूंषि दश दृश्यतेऽन्तराभ्यधिकम् ।\nज्वलितांगारनिकाशा द्वौ हस्तौ सा प्रमाणेन ॥ ३३.६॥\n\nतारा हस्तं दीर्घा शुक्ला ताम्राब्जतन्तुरूपा वा ।\nतिर्यगधश्च ऊर्ध्वं वा याति वियत्युह्यमाना इव ॥ ३३.७॥\n\nउल्का शिरसि विशाला निपतन्ती वर्धते प्रतनुपुच्छा ।\nदीर्घा च भवति (भवति च) पुरुषं भेदा बहवो भवत्यस्याः ॥ ३३.८॥\n\nप्रेतप्रहरणखरकरभनक्रकपिदंष्ट्रिलांगलमृगाभाः ।\nगोधाहिधूमरूपाः पापा या चौभयशिरस्का ॥ ३३.९॥\n\nध्वजझषगिरिकरि (करिगिरि) कमलेन्दुतुरगसन्तप्तरजतहंसाभाः ।\nश्रीवृक्ष (वत्स, श्रीवृक्ष) वज्रशंखस्वस्तिकरूपाः शिवसुभिक्षाः ॥ ३३.१०॥\n\nअंबरमध्याद् बह्व्यो निपतन्त्यो राजराष्ट्रनाशाय ।\nबंभ्रमती गगनोपरि विभ्रममाख्याति लोकस्य ॥ ३३.११॥\n\nसंस्पृशती चन्द्रार्कौ तद्विसृता वा सभूप्रकंपा च ।\nपरचक्रागमनृपवधदुर्भिक्षावृष्टिभयजननी ॥ ३३.१२॥\n\nपौरैतरघ्नमुल्कापसव्यकरणं दिवाकरहिमांशवोः ।\nउल्का शुभदा पुरतो दिवाकरविनिःसृता यातुः ॥ ३३.१३॥\n\nशुक्ला रक्ता पीता कृष्णा चौल्का द्विजादिवर्णघ्नी ।\nक्रमशश्चैतान् हन्युः मूर्धौरःपार्श्वपुच्छस्थाः ॥ ३३.१४॥\n\nउत्तरदिगादिपतिता विप्रादीनामनिष्टदा रूक्षा ।\nऋज्वी स्निग्धाखण्डा नीचोपगता च तद्वृद्ध्यै ॥ ३३.१५॥\n\nश्यावारुण (श्यामा वारुण) नीलासृग्दहनासितभस्मसन्निभा रूक्षा ।\nसन्ध्यादिनजा वक्रा दलिता च परागमभयाय ॥ ३३.१६॥\n\nनक्षत्रग्रहघातैः (घाते) तद्भक्तीनां क्षयाय निर्दिष्टा ।\nउदये घ्नती रवीन्दू पौरैतरमृत्यवेऽस्ते वा ॥ ३३.१७॥\n\nभाग्यादित्यधनिष्टामूलेषूल्काहतेषु युवतीनाम् ।\nविप्रक्षत्रियपीडा पुष्यानिलविष्णुदेवेषु ॥ ३३.१८॥\n\nध्रुवसौम्येषु नृपाणामुग्रेषु सदारुणेषु चौराणाम् ।\nक्षिप्रेषु कलाविदुषां पीडा साधारणे च हते ॥ ३३.१९॥\n\nकुर्वन्त्येताः पतिता देवप्रतिमासु राजराष्ट्रभयम् ।\nशक्रोपरि नृपतीनां गृहेषु तत्स्वामिनां पीडाम् ॥ ३३.२०॥\n\nआशाग्रहौपघाते तद्देश्यानां खले कृषिरतानाम् ।\nचैत्यतरौ सम्पतिता सत्कृतपीडां करोत्युल्का ॥ ३३.२१॥\n\nद्वारि पुरस्य पुरक्षयमथेन्द्रकीले जनक्षयोऽभिहितः ।\nब्रह्मायतने विप्रान् विनिहन्याद् गोमिनो गोष्ठे ॥ ३३.२२॥\n\nक्ष्वेडास्फोटितवादितगीतौत्कुष्टस्वना भवन्ति यदा ।\nउल्कानिपातसमये भयाय राष्ट्रस्य सनृपस्य ॥ ३३.२३॥\n\nयस्याश्चिरं तिष्ठति खेऽनुषंगो\nदण्डाकृतिः सा नृपतेः भयाय ।\nया चौह्यते तन्तुधृता इव खस्था\nया वा महेन्द्रध्वजतुल्यरूपा ॥ ३३.२४॥\n\nश्रेष्ठिनः प्रतीपगा तिर्यगा नृपांगनानां (नृपांगनाः) ।\nहन्त्यधोमुखी नृपान् ब्राह्मणान् अथ ऊर्ध्वगा ॥ ३३.२५॥\n\nबर्हि (वर्हि) पुच्छरूपिणी लोकसंक्षयावहा ।\nसर्पवत् प्रसर्पती (प्रसर्पिणी) योषितामनिष्टदा ॥ ३३.२६॥\n\nहन्ति मण्डला पुरं छत्रवत् पुरोहितम् ।\nवंशगुल्मवत् स्थिता राष्ट्रदोषकारिणी ॥ ३३.२७॥\n\nव्यालसूकरौपमा विस्फुलिंगमालिनी ।\nखण्डशोऽथवा गता सस्वना च पापदा ॥ ३३.२८॥\n\nसुरपितचापप्रतिमा राज्यं नभसि विलीना जलदान् हन्ति ।\nपवनविलोमा कुटिलं याता न भवति शस्ता विनिवृत्ता वा ॥ ३३.२९॥\n\nअभिभवति यतः पुरं बलं वा भवति भयं तत एव पार्थिवस्य ।\nनिपतति च यया दिशा प्रदीप्ता जयति रिपून् अचिरात् तया प्रयातः ॥ ३३.३०॥\n\nअध्याय ३४ परिवेषलक्षणाध्यायः\n\nसम्मूर्च्छिता रवीन्द्वोः किरणाः पवनेन मण्डलीभूताः ।\nनानावर्णाकृतयः तन्वभ्रे व्योम्नि परिवेषाः ॥ ३४.१॥\n\nते रक्तनीलपाण्डुरकापोताभ्राभशबलहरित (हरि) शुक्लाः ।\nइन्द्रयमवरुणनिरृतिश्वसनेशपितामहांबु (अग्नि) कृताः ॥ ३४.२॥\n\nधनदः करोति मेचकमन्योन्यगुणाश्रयेण चाप्यन्ये ।\nप्रविलीयते मुहुर्मुहुः अल्पफलः सोऽपि वायुकृतः ॥ ३४.३॥\n\nचाषशिखिरजततैलक्षीरजलाभः स्वकालसंभूतः ।\nअविकलवृत्तः स्निग्धः परिवेषः शिवसुभिक्षकरः ॥ ३४.४॥\n\nसकलगगनानुचारी नैकाभः क्षतजसन्निभो रूक्षः ।\nअसकलशकटशरासनश‍ृंगाटकवत् स्थितः पापः ॥ ३४.५॥\n\nशिखिगलसमेऽतिवर्ष्णे बहुवर्णे नृपवधो भयं धूम्रे ।\nहरिचापनिभे युद्धानि अशोककुसुमप्रभे चापि ॥ ३४.६॥\n\nवर्णेनएकेन यदा बहुलः स्निग्धः क्षुराभ्रकाकीर्णः ।\nस्वऋतौ सद्यो वर्षं करोति पीतश्च दीप्तार्कः ॥ ३४.७॥\n\nदीप्तमृगविहंग (विहंगमृग) रुतः कलुषः सन्ध्यात्रयोत्थितोऽतिमहान् ।\nभयकृत् तडिदुल्काद्यैः हतो नृपं हन्ति शस्त्रेण ॥ ३४.८॥\n\nप्रतिदिनमर्कहिमांश्वोः अहर्निशं रक्तयोः नरेन्द्रवधः ।\nपरिविष्टयोः अभीक्षणं लग्नास्तमय (अस्तनभः) स्थयोः तद्वत् ॥ ३४.९॥\n\nसेनापतेः भयकरो द्विमण्डलो नातिशस्त्रकोपकरः ।\nत्रिप्रभृति शस्त्रकोपं युवराजभयं नगररोधम् ॥ ३४.१०॥\n\nवृष्टिः त्र्यहेण मासेन विग्रहो वा ग्रहेन्दुभनिरोधे ।\nहोराजन्माधिपयोः जन्मर्क्षे वांशुभो (वाशुभो) राज्ञः ॥ ३४.११॥\n\nपरिवेषमण्डलगतो रवितनयः क्षुद्रधान्यनाशकरः ।\nजनयति च वातवृष्टिं स्थावरकृषिकृन् निहन्ता च ॥ ३४.१२॥\n\nभौमे कुमारबलपतिसैन्यानां विद्रवोऽग्निशस्त्रभयम् ।\nजीवे परिवेषगते पुरोहितामात्यनृपपीडा ॥ ३४.१३॥\n\nमन्त्रिस्थावरलेखकपरिवृद्धिश्चन्द्रजे सुवृष्टिश्च ।\nशुक्रे यायिक्षत्रियराज्ञी (राज्ञां) पीडा प्रियं चान्नम् ॥ ३४.१४॥\n\nक्षुदनलमृत्युनराधिपशस्त्रेभ्यो जायते भयं केतौ ।\nपरिविष्टे गर्भभयं राहौ व्याधिः नृपभयं च ॥ ३४.१५॥\n\nयुद्धानि विजानीयात् परिवेषाभ्यन्तरे द्वयोः ग्रहयोः ।\nदिवसकृतः शशिनो वा क्षुदवृष्टिभयं त्रिषु प्रोक्तम् ॥ ३४.१६॥\n\nयाति चतुर्षु नरेन्द्रः सामात्यपुरोहितो वशं मृत्योः ।\nप्रलयमिव विद्धि जगतः पंचादिषु मण्डलस्थेषु ॥ ३४.१७॥\n\nताराग्रहस्य कुर्यात् पृथग् एव समुत्थितो नरेन्द्रवधम् ।\nनक्षत्राणामथवा यदि केतोः नौदयो भवति ॥ ३४.१८॥\n\nविप्रक्षत्रियविट्शूद्रहा भवेत् प्रतिपदादिषु क्रमशः ।\nश्रेणीपुरकोशानां पंचम्यादिष्वशुभकारी ॥ ३४.१९॥\n\nयुवराजस्याष्टम्यां परतः त्रिषु पार्थिवस्य दोषकरः ।\nपुररोधो द्वादश्यां सैन्यक्षोभः त्रयोदश्याम् ॥ ३४.२०॥\n\nनरपतिपत्नीपीडां परिवेषोऽभ्युत्थितश्चतुर्दश्याम् ।\nकुर्यात् तु पंचदश्यां पीडां मनुजाधिपस्यएव ॥ ३४.२१॥\n\nनागरकाणामभ्यन्तरस्थिता यायिनां च बाह्यस्था ।\nपरिवेषमध्यरेखा विज्ञेयाक्रन्दसाराणाम् ॥ ३४.२२॥\n\nरक्तः श्यामो रूक्षश्च भवति येषां पराजयः तेषाम् ।\nस्निग्धः श्वेतो द्युतिमान् येषां भागो जयः तेषाम् ॥ ३४.२३॥\n\nअध्याय ३५ इन्द्रायुद्धलक्षणाध्यायः\n\nसूर्यस्य विविधवर्णाः पवनेन विघट्टिताः कराः साभ्रे ।\nवियति धनुःसंस्थाना ये दृश्यन्ते तदिन्द्रधनुः ॥ ३५.१॥\n\nकेचिदनन्तकुलौरगनिःश्वासौद्भूतमाहुः आचार्याः ।\nतद् यायिनां नृपाणामभिमुखमजयावहं भवति ॥ ३५.२॥\n\nअच्छिन्नमवनिगाढं द्युतिमत् स्निग्धं घनं विविधवर्णम् ।\nद्विरुदितमनुलोमं च प्रशस्तमंभः प्रयच्छति च ॥ ३५.३॥\n\nविदिगुद्भूतं दिक्स्वामिनाशनं व्यभ्रजं मरककारि ।\nपाटलपीतकनीलैः शस्त्राग्निक्षुत्कृता दोषाः ॥ ३५.४॥\n\nजलमध्येऽनावृष्टिः भुवि सस्यवधः तरौ शिते व्याधिः ।\nवाल्मीके (वल्मीके) शस्त्रभयं निशि सचिववधाय धनुः एन्द्रम् ॥ ३५.५॥\n\nवृष्टिं करोत्यवृष्त्यां वृष्टिं वृष्ट्यां निवारयत्येन्द्र्याम् ।\nपश्चात् सदैव वृष्टिं कुलिशभृतश्चापमाचष्टे ॥ ३५.६॥\n\nचापं मघोनः कुरुते निशायाम्\nआखण्डलायां दिशि भूपपीडाम् ।\nयाम्यापरोदक्प्रभवं निहन्यात्\nसेनापतिं नायकमन्त्रिणौ च ॥ ३५.७॥\n\nनिशि सुरचापं सितवर्णाद्यं जनयति पीडां द्विजपूर्वाणाम् ।\nभवति च यस्यां दिशि तद्देश्यं नरपतिमुख्यं नचिराद् धन्यात् ॥ ३५.८॥\n\nअध्याय ३६ गन्धर्वनगरलक्षणाध्यायः\n\nउदगादिपुरोहितनृपबलपतियुवराजदोषदं खपुरम् ।\nसितरक्तपीतकृष्णं विप्रादीनामभावाय ॥ ३६.१॥\n\nनागरनृपतिजयावहमुदग्विदिक्स्थं विवर्णनाशाय ।\nशान्ताशायां दृष्टं सतोरणं नृपतिविजयाय ॥ ३६.२॥\n\nसर्वदिगुत्थं सततोथितं च भयदं नरेन्द्रराष्ट्राणाम् ।\nचौराटविकान् हन्याद् धूमानलशक्रचापाभम् ॥ ३६.३॥\n\nगन्धर्वनगरमुत्थितमापाण्डुरमशनिपातवातकरम् ।\nदीप्ते नरेन्द्रमृत्युः वामेऽरिभयं जयः सव्ये ॥ ३६.४॥\n\nअनेकवर्णाकृति खे प्रकाशते पुरं पताकाध्वजतोरणान्वितम् ।\nयदा तदा नागमनुष्यवाजिनां पिबत्यसृग् भूरि रणे वदुन्धरा ॥ ३६.५॥\n\nअध्याय ३७ प्रतिसूर्यलक्षणाध्यायः\n\nप्रतिसूर्यकः प्रशस्तो दिवसकृदृतुवर्णसप्रभः स्निग्धः ।\nवैदूर्यनिभः स्वच्छः शुक्लश्च क्षेमसौभिक्षः ॥ ३७.१॥\n\nपीतो व्याधिं जनयत्यशोकरूपश्च शस्त्रकोपाय ।\nप्रतिसूर्याणां माला दस्युभयातंकनृपहन्त्री ॥ ३७.२॥\n\nदिवसकृतः प्रतिसूर्यो जलकृदुरग्दक्षिणे स्थितोऽनिलकृट् ।\nउभयस्थः सलिलभयं नृपमुपरि निहन्त्यधो जनहा ॥ ३७.३॥\n\nअध्याय ३८-१ रजोलक्षणं\n\nकथयन्ति पार्थिववधं रजसा घनतिमिरसञ्चयनिभेन ।\nअविभाव्यमानगिरिपुरतरवः सर्वा दिशश्छन्नाः ॥ ३८.१॥\n\nयस्याम् दिशि धूमचयः प्राक् प्रभवति नाशमेति वा यस्याम् ।\nआगच्छति सप्ताहात् तत्र एव भयं न सन्देहः ॥ ३८.२॥\n\nश्वेते रजोघनौघे पीडा स्यान् मन्त्रिजनपदानां च ।\nनचिरात् प्रकोपमुपयाति शस्त्रमतिसग़्कुला सिद्धिः ॥ ३८.३॥\n\nअर्कोदये विजृंभति यदि दिनमेकं दिनद्वयं वापि ।\nस्थगयन्न् इव गगनतलं भयमत्युग्रं निवेदयति ॥ ३८.४॥\n\nअनवरतसञ्चयवहं रजनीमेकां प्रधाननृपहन्तृ ।\nक्षेमाय च शेषाणां विचक्षणानां नरेन्द्राणाम् ॥ ३८.५॥\n\nरजनीद्वयं विसर्पति यस्मिन् राष्ट्रे रजोघनं बहुलम् ।\nपरचक्रस्य आगमनं तस्मिन् अपि सन्निबोद्धव्यम् ॥ ३८.६॥\n\nनिपतति रजनीत्रितयं चतुष्कमपि अन्नरसविनाशाय ।\nराज्ञां सैन्यक्षोभो रजसि भवेत् पञ्चरात्रभवे ॥ ३८.७॥\n\nकेत्वाद्युदयविमुक्तं यदा रजो भवति तीव्रभयदायि ।\nशिशिरादन्यत्रर्तौ फलमविकलमाहु आचार्याः ॥ ३८.८॥\n\nअध्याय ३८-२ निर्घातलक्षणाध्यायः\n\nपवनः पवनाभिहतो गगनादवनौ यदा समापतति ।\nभवति तदा निर्घातः स च पापो दीप्तविहगरुतः ॥ ३८.१॥\n\nअर्कोदयेऽधिकरणिकनृपधनियोधांगनावणिग्वेश्याः ।\nआप्रहरांशेऽजाविकमुपहन्यात्शूद्रपौरांश्च ॥ ३८.२॥\n\nआमध्याह्नाद् राजोपसेविनो ब्राह्मणांश्च पीडयति ।\nवैश्यजलदां तृतीये चौरान् प्रहरे चतुर्थे तु ॥ ३८.३॥\n\nअस्तं याते नीचान् प्रथमे यामे निहन्ति सस्यानि ।\nरात्रौ द्वितीययामे पिशाचसंघान् निपीडयति ॥ ३८.४॥\n\nतुरगकरिणः तृतीये विनिहन्याद् यायिनश्चतुर्थे च ।\nभैरवजर्जरशब्दो याति यतः तां दिशं हन्ति ॥ ३८.५॥\n\nअध्याय ३९ सस्यजातकाध्यायः\n\nवृश्चिकवृषप्रवेशे भानोः ये बादरायणेनोक्ताः ।\nग्रीष्मशरत्सस्यानां सदसद्योगाः कृताः त इमे ॥ ३९.१॥\n\nभानोः अलिप्रवेशे केन्द्रैः तस्मात्शुभग्रहाक्रान्तैः ।\nबलवद्भिः सौम्यैः वा निरीक्षिते (निरीक्षितैः) ग्रैष्मिकविवृद्धिः ॥ ३९.२॥\n\nअष्टमराशिगतेऽर्के गुरुशशिनोः कुंभसिंहसंस्थितयोः (स्थितयोः) ।\nसिंहघटसंस्थयोः वा निष्पत्तिः ग्रीष्मसस्यस्य ॥ ३९.३॥\n\nअर्कात् सिते द्वितीये बुधेऽथवा युगपदेव वा स्थितयोः ।\nव्ययगतयोः अपि तद्वन् निष्पत्तिः अतीव गुरुदृष्ट्या ॥ ३९.४॥\n\nशुभमध्येऽलिनि सूर्याद् गुरुशशिनोः सप्तमे परा सम्पत् ।\nअल्यादिस्थे सवितरि गुरौ द्वितीयेऽर्धनिष्पत्तिः ॥ ३९.५॥\n\nलाभहिबुकार्थयुक्तैः सूर्यादलिगात् सितेन्दुशशिपुत्रैः ।\nसस्यस्य परा सम्पत् कर्मणि जीवे गवां चाग्र्या ॥ ३९.६॥\n\nकुंभे गुरुः गवि शशी सूर्योऽलिमुखे कुजार्कजौ मकरे ।\nनिष्पत्तिः अस्ति महती पश्चात् परचक्रभयरोगम् ॥ ३९.७॥\n\nमध्ये पापग्रहयोः सूर्यः सस्यं विनाशयत्यलिगः ।\nपापः सप्तमराशौ जातं जातं विनाशयति ॥ ३९.८॥\n\nअर्थस्थाने क्रूरः सौम्यैः अनिरीक्षितः प्रथमजातम् ।\nसस्यं निहन्ति पश्चादुप्तं निष्पादयेद् व्यक्तम् ॥ ३९.९॥\n\nजामित्रकेन्द्रसंस्थौ क्रूरौ सूर्यस्य वृश्चिकस्थस्य ।\nसस्यविपत्तिं कुरुतः सौम्यैः दृष्टौ न सर्वत्र ॥ ३९.१०॥\n\nवृश्चिकसंस्थादर्कात् सप्तमषष्ठौपगौ यदा क्रूरौ ।\nभवति तदा निष्पत्तिः सस्यानामर्घपरिहानिः ॥ ३९.११॥\n\nविधिनानेनैव रविः वृषप्रवेशे शरत्समुत्थानाम् ।\nविज्ञेयः सस्यानां नाशाय शिवाय वा तज्ञैः ॥ ३९.१२॥\n\nत्रिषु मेषादिषु सूर्यः सौम्ययुतो वीक्षितोऽपि वा विचरन् ।\nग्रैष्मिक (ग्रष्मिक) धान्यं कुरुते समर्घं (समर्थं) अभयौपयोग्यं च ॥ ३९.१३॥\n\nकार्मुकमृगघटसंस्थः शारदसस्यस्य (शारदस्य) तद्वदेव रविः ।\nसंग्रहकाले ज्ञेयो विपर्ययः क्रूरदृग्योगात् (यागात्) ॥ ३९.१४॥\n\nअध्याय ४० द्रव्यनिश्चयाध्यायः\n\nये येषां द्रव्याणामधिपतयो राशयः समुद्दिष्टाः ।\nमुनिभिः शुभाशुभार्थं तान् आगमतः प्रवक्ष्यामि ॥ ४०.१॥\n\nवस्त्राविककुतुपानां मसूरगोधूमरालकयवानाम् ।\nस्थलसंभवौषधीनां कनकस्य च कीर्तितो मेषः ॥ ४०.२॥\n\nगवि वस्त्रकुसुमगोधूमशालियवमहिषसुरभितनयाः स्युः ।\nमिथुनेऽपि धान्यशारदवल्लीशालूककर्पासाः ॥ ४०.३॥\n\nकर्किणि कोद्रवकदलीदूर्वाफलकन्दपत्रचोचानि ।\nसिंहे तुषधान्यरसाः सिंहादीनां त्वचः सगुडाः ॥ ४०.४॥\n\nषष्ठेऽतसीकलायाः कुलत्थगोधूममुद्गनिष्पावाः ।\nसप्तमराशौ माषा यवगोधूमाः ससर्षपाश्चैव (गोधूमाः सर्षपाः सयवाः) ॥ ४०.५॥\n\nअष्टमराशाविक्षुः सैक्यं लोहानि अजाविकं चापि ।\nनवमे तु तुरगलवणांबरास्त्रतिलधान्यमूलानि ॥ ४०.६॥\n\nमकरे तरुगुल्माद्यं सैक्यैक्षुसुवर्णकृष्णलोहानि ।\nकुंभे सलिलजफलकुसुमरत्नचित्राणि रूपाणि ॥ ४०.७॥\n\nमीने कपालसंभवरत्नानि अंबूद्भवानि वज्राणि ।\nस्नेहाश्च नैकरूपा व्याख्याता मत्स्यजातं च ॥ ४०.८॥\n\nराशेश्चतुर्दशार्थायसप्तनवपंचमस्थितो जीवः ।\nद्व्येकादशदशपंचाष्टमेषु शशिजश्च वृद्धिकरः ॥ ४०.९॥\n\nषट्सप्तमगो हानिं वृद्धिं शुक्रः करोति शेषेषु ।\nउपचयसंस्थाः क्रूराः शुभदाः शेषेषु हानिकराः ॥ ४०.१०॥\n\nराशेः यस्य क्रूराः पीडास्थानेषु संस्थिता बलिनः ।\nतत्प्रोक्तद्रव्याणां महार्घता दुर्लभत्वं च ॥ ४०.११॥\n\nइष्टस्थाने सौम्या बलिनो येषां भवन्ति राशीनाम् ।\nतद्द्रव्याणां वृद्धिः सामर्घ्यं वल्लभत्वं च (सामर्थयमदुर्लभत्वं च) ॥ ४०.१२॥\n\nगोचरपीडायामपि राशिः बलिभिः शुभग्रहैः दृष्टः ।\nपीडां न करोति तथा क्रूरैः एवं विपर्यासः ॥ ४०.१३॥\n\nअध्याय ४१ अर्घकाण्डाध्यायः\n\nअतिवृष्ट्युल्कादण्डान् परिवेषग्रहणपरिधिपूर्वांश्च ।\nदृष्ट्वा अमावास्यायामुत्पातान् पौणमास्यां (पूर्णमास्यां) च ॥ ४१.१॥\n\nब्रूयादर्घविशेषान् प्रतिमासं राशिषु क्रमात् सूर्ये ।\nअन्यतिथावुत्पाता ये ते डमरार्तये राज्ञाम् ॥ ४१.२॥\n\nमेषौपगते सूर्ये ग्रीष्मजधान्यस्य संग्रहं कृत्वा (कुर्यात्) ।\nवनमूलफलस्य वृषे चतुर्थमासे तयोः लाभः ॥ ४१.३॥\n\nमिथुनस्थे सर्वरसान् धान्यानि च संग्रहं समुपनीय ।\nषष्ठे मासे विपुलं विक्रेता (विक्रीणन्) प्राप्नुयाल्लाभम् ॥ ४१.४॥\n\nकर्किणि अर्के मधुगन्धतैलघृतफाणितानि विनिधाय ।\nद्विगुणा द्वितीयमासे लब्धिः हीनाधिके छेदः ॥ ४१.५॥\n\nसिंहे सुवर्णमणिचर्मवर्मशस्त्राणि मौक्तिकं रजतम् ।\nपंचममासे लब्धिः विक्रेतुः अतोऽन्यथा छेदः ॥ ४१.६॥\n\nकन्यागते दिनकरे चामरखरकरभवाजिनां क्रेता ।\nषष्ठे मासे द्विगुणं लाभमवाप्नोति विक्रीणन् ॥ ४१.७॥\n\nतौलिनि तान्तवभाण्डं मणिकंबलकाचपीतकुसुमानि ।\nआदद्याद् धान्यानि च वर्षार्धाद् (षण्मासाद्) द्विगुणिता वृद्धिः ॥ ४१.८॥\n\nवृश्चिकसंस्थे सवितरि फलकन्दकमूलविविधरत्नानि ।\nवर्षद्वयमुषितानि द्विगुणं लाभं प्रयच्छन्ति ॥ ४१.९॥\n\nचापगते गृह्णीयात् कुंकुम (कुंकम) शंखप्रवालकाचानि ।\nमुक्ताफलानि चा ततो वर्षार्धाद् द्विगुणतां यान्ति ॥ ४१.१०॥\n\nमृगघटसंस्थे सवितरि गृह्णीयाल् (मृगधटगे गृह्णीयाद् दिवाकरे) लोहभाण्डधान्यानि ।\nस्थित्वा मासं दद्याल्लाभार्थी द्विगुणमाप्नोति ॥ ४१.११॥\n\nसवितरि झषमुपयाते मूलफलं कन्दभाण्डरत्नानि ।\nसंस्थाप्य वत्सरार्धं लाभकमिष्टं समाप्नोति ॥ ४१.१२॥\n\nराशौ राशौ यस्मिन् शिशिरमयूखः सहस्रकिरणो वा ।\nयुक्तोऽधिमित्रदृष्टः तत्रायं लाभको दिष्टः ॥ ४१.१३॥\n\nसवितृसहितः सम्पूर्णो वा शुभैः युतवीक्षितः\nशिशिरकिरणः सद्योऽर्घस्य प्रवृद्धिकरः स्मृतः ।\nअशुभसहितः सन्दृष्टो वा हिनस्त्यथवा रविः\nप्रतिगृहगतान् भावान् बुद्ध्वा वदेत् सदसत्फलम् ॥ ४१.१४॥\n\nअध्याय ४२ इन्द्रध्वजसम्पद्ः\n\nब्रह्माणमूचुः अमरा भगवन् शक्ताः स्म नासुरान् समरे ।\nप्रतियोधयितुमतः त्वां शरण्यशरणं समुपयाताः ॥ ४२.१॥\n\nदेवान् उवाच भगवान् क्षीरोदे केशवः स वः केतुम् ।\nयं दास्यति तं दृष्ट्वा नाजौ स्थास्यन्ति वो दैत्याः ॥ ४२.२॥\n\nलब्धवराः क्षीरोदं गत्वा ते तुष्टुवुः सुराः सेन्द्राः ।\nश्रीवत्सांकं कौस्तुभमणिकिरनौद्भासितौरस्कम् ॥ ४२.३॥\n\nश्रीपतिमचिन्त्यमसमं समं ततः (समन्ततः) सर्वदेहिनां सूक्ष्मम् ।\nपरमात्मानमनादिं विष्णुमविज्ञातपर्यन्तम् ॥ ४२.४॥\n\nतैः संस्तुतः स देवः तुतोष नारायणो ददौ चैषाम् ।\nध्वजमसुरसुरवधूमुखकमलवनतुषारतीक्ष्णांशुम् ॥ ४२.५॥\n\nतं विष्णुतेजोभवमष्टचक्रे रथे स्थितं भास्वति रत्नचित्रे ।\nदेदीप्यमानं शरदीव सूर्यं ध्वजं समासाद्य मुमोद शक्रः ॥ ४२.६॥\n\nस किंकिणीजालपरिष्कृतेन (परिस्कृतेन) स्रक्छत्रघण्टापिटकान्वितेन ।\nसमुच्छ्रितेनामरराड्ध्वजेन निन्ये विनाशं समरेऽरिसैन्यम् ॥ ४२.७॥\n\nउपरिचरस्यामरपो वसोः ददौ चेदिपस्य वेणुमयीम् ।\nयष्टिं तां स नरेन्द्रो विधिवत् सम्पूजयामास ॥ ४२.८॥\n\nप्रीतो महेन मघवा (मघवान्) प्राहएवं ये नृपाः करिष्यन्ति ।\nवसुवद्वसुमन्तः ते भुवि सिद्धाज्ञा भविष्यन्ति ॥ ४२.९॥\n\nमुदिताः प्रजाश्च तेषां भयरोगविवर्जिताः प्रभूतान्नाः ।\nध्वजएव चाभिधास्यति जगति निमित्तैः फलं सदसत् ॥ ४२.१०॥\n\nपूजा तस्य नरेन्द्रैः बलवृद्धिजयार्थिभिः यथा पूर्वम् ।\nशक्राज्ञया प्रयुक्ता तामागमतः प्रवक्ष्यामि ॥ ४२.११॥\n\nतस्य विधानं शुभकरणदिवसनक्षत्रमंगलमुहूर्तैः ।\nप्रास्थानिकैः वनमियाद् दैवज्ञः सूत्रधारश्च ॥ ४२.१२॥\n\nउद्यानदेवतालयपितृवनवल्मीकमार्गचितिजाताः ।\nकुब्ज ऊर्ध्वशुष्ककण्टकिवल्लीवन्दाकयुक्ताश्च ॥ ४२.१३॥\n\nबहुविहगालयकोटरपवनानलपीडिताश्च ये तरवः ।\nये च स्युः स्त्रीसंज्ञा न ते शुभाः शक्रकेत्वर्थे ॥ ४२.१४॥\n\nश्रेष्ठोऽर्जुनोऽजकर्णः (अश्वकमः) प्रियकधवौदुंबराश्च पंचैते ।\nएतेषामेकतमं (अन्यतमं) प्रशस्तमथवापरं वृक्षम् ॥ ४२.१५॥\n\nगौरासितक्षितिभवं सम्पूज्य यथाविधि द्विजः पूर्वम् ।\nविजने समेत्य रात्रौ स्पृष्ट्वा ब्रूयादिमं मन्त्रम् ॥ ४२.१६॥\n\nयानीह वृक्षे भूतानि तेभ्यः स्वस्ति नमोऽस्तु वः ।\nउपहारं गृहीत्वा इमं क्रियतां वासपर्ययः ॥ ४२.१७॥\n\nपार्थिवः त्वां वरयते स्वस्ति तेऽस्तु नगोत्तम ।\nध्वजार्थं देवराजस्य पूजा इयं प्रतिगृह्यताम् ॥ ४२.१८॥\n\nछिन्द्यात् प्रभातसमये वृक्षमुदक् प्रान् मुखोऽपि वा भूत्वा ।\nपरशोः जर्जरशब्दो नेष्टः स्निग्धो घनश्च हितः ॥ ४२.१९॥\n\nनृपजयदमविध्वस्तं पतनमनाकुंचितं च पूर्वोदक् ।\nअविलग्नं चान्यतरौ विपरीतमतः त्यजेत् पतितम् ॥ ४२.२०॥\n\nछित्त्वाग्रे चतुरंगुलमष्टौ मूले जले क्षिपेद् यष्टिम् ।\nउद्धृत्य पुरद्वारं शकटेन नयेन् मनुष्यैः वा ॥ ४२.२१॥\n\nअरभंगे बलभेदो नेम्या नाशो बलस्य विज्ञेयः ।\nअर्थक्षयोऽक्षयभंगे तथाणिभंगे च वर्द्धकिनः ॥ ४२.२२॥\n\nभाद्रपदशुक्लपक्षस्याष्टम्यां नागरैः वृतो राजा ।\nदैवज्ञसचिवकंचुकिविप्रप्रमुखैः सुवेषधरैः ॥ ४२.२३॥\n\nअहतांबरसंवीतां यष्टिं पौरन्दरीं पुरं पौरैः ।\nस्रग्गन्धधूपयुक्तां प्रवेशयेत्शंखतूर्यरवैः ॥ ४२.२४॥\n\nरुचिरपताकातोरणवनमालालंकृतं प्रहृष्टजनम् ।\nसम्मार्जितार्चितपथं सुवेषगणिकाजनाकीर्णम् ॥ ४२.२५॥\n\nअभ्यर्चितापणगृहं प्रभूतपुण्याहवेदनिर्घोषम् ।\nनटनर्तकगेयज्ञैः आकीर्णचतुष्पथं नगरम् ॥ ४२.२६॥\n\nतत्र पताकाः श्वेता भवन्ति विजयाय (विजयाय भवन्ति) रोगदाः पीताः ।\nजयदाश्च चित्ररूपा रक्ताः शस्त्रप्रकोपाय ॥ ४२.२७॥\n\nयष्टिं प्रवेशयन्तीं निपातयन्तो भयाय नागाद्याः ।\nबालानां तलशब्दे संग्रामः सत्त्वयुद्धे वा ॥ ४२.२८॥\n\nसन्तक्ष्य पुनः तक्षा विधिवद् यष्टिं प्ररोपयेद् यन्त्रे ।\nजागरमेकादश्यां नरेश्वरः कारयेगास्याम् ॥ ४२.२९॥\n\nसितवस्त्रौष्णीषधरः पुरोहितः शाक्रवैष्णवैः मन्त्रैः ।\nजुहुयादग्निं सांवत्सरो निमित्तानि गृह्णीयात् ॥ ४२.३०॥\n\nइष्टद्रव्याकारः सुरभिः स्निग्धो घनोऽनलोऽर्चिष्मान् ।\nशुभकृदतोऽन्योऽनिष्टो (नेष्टो) यात्रायां विस्तरोऽभिहितः ॥ ४२.३१॥\n\nस्वाहावसानसमये स्वयमुज्ज्वलार्चिः\nस्निग्धः प्रदक्षिणशिखो हुतभुग् नृपस्य ।\nगंगादिवाकरसुताजलचारुहारां\nधात्रीं समुद्ररशनां (समुद्ररसनां) वशगां करोति ॥ ४२.३२॥\n\nचामीकराशोककुरण्टकाब्ज\nवैदूर्यनीलोत्पलसन्निभेऽग्नौ ।\nन ध्वान्तमन्तर्भवनेऽवकाशं\nकरोति रत्नांशुहतं नृपस्य ॥ ४२.३३॥\n\nयेषां रथौघार्णवमेघदन्तिनां\nसमस्वनोऽग्निः यदि वापि दुन्दुभेः ।\nतेषां मदान्धैभघटावघट्टिता\nभवन्ति याने तिमिरोपमा दिशः ॥ ४२.३४॥\n\nध्वजकुंभहयैभभूभृतामनुरूपे वशमेति भूभृताम् ।\nउदयास्तधराधराऽधरा हिमवद्विन्ध्यपयोधरा धरा ॥ ४२.३५॥\n\nद्विरदमदमहीसरोजलाजा (जलाजैः) घृतमधुना च हुताशने सगन्धे ।\nप्रणतनृपशिरोमणिप्रभाभिः भवति पुरस्छुरितेव भूः नृपस्य ॥ ४२.३६॥\n\nउक्तं यदुत्तिष्ठति शक्रकेतौ शुभाशुभं सप्तमरीचिरूपैः ।\nतज्जन्मयज्ञग्रहशान्तियात्राविवाहकालेष्वपि चिन्तनीयम् ॥ ४२.३७॥\n\nगुडपूपपायसाद्यैः विप्रान् अभ्यर्च्य दक्षिणाभिश्च ।\nश्रवणेन द्वादश्यामुत्थाप्योऽन्यत्र वा श्रवणात् ॥ ४२.३८॥\n\nशक्रकुमार्यः कार्याः प्राह मनुः सप्त पंच वा तज्ञैः ।\nनन्दौपनन्दसंज्ञे पादोनार्धे ध्वजोच्छ्रायात् (पादेनार्धेन चोच्छ्रायात्) ॥ ४२.३९॥\n\nषोडशभागाभ्यधिके जयविजये द्वे वसुन्धरे चान्ये ।\nअधिका शक्रजनित्री मध्येऽष्टांशेन चैतासाम् ॥ ४२.४०॥\n\nप्रीतैः कृतानि विबुधैः यानि पुरा भूषणानि सुरकेतोः ।\nतानि क्रमेण दद्यात् पिटकानि विचित्ररूपाणि ॥ ४२.४१॥\n\nरक्ताशोकनिकाशं चतुरस्रं (चतुरश्रं) विश्वकर्मणा प्रथमम् ।\nरशना (रसना) स्वयंभुवा शंकरेण चानेकवर्णगा दत्ता (चानेकवर्णधरी) ॥ ४२.४२॥\n\nअष्टाश्रि नीलरक्तं तृतीयमिन्द्रेण भूषणं दत्तम् ।\nअसितं यमश्चतुर्थं मसूरकं कान्तिमदयच्छत् ॥ ४२.४३॥\n\nमञ्जिष्ठाभं वरुणः षडश्रि तत्पंचमं जलोर्मिनिभम् ।\nमयूरं केयूरं षष्ठं वायुः जलदनीलम् ॥ ४२.४४॥\n\nस्कन्धः स्वं केयूरं सप्तममददद् ध्वजाय बहुचित्रम् ।\nअष्टममनलज्वालासंकाशं हव्यभुग्वृत्तं (दत्तं) ॥ ४२.४५॥\n\nवैदूर्यसदृशमिन्द्रो (इन्दुः) नवमं ग्रैवेयकं ददावन्यत् ।\nरथचक्राभं दशमं सूर्यः त्वष्टा प्रभायुक्तम् ॥ ४२.४६॥\n\nएकादशमुद्वंशं विश्वेदेवाः सरोजसंकाशम् ।\nद्वादशमपि च निवेशम् ऋषयो (निवंशं मुनयो) नीलोत्पलाभासम् ॥ ४२.४७॥\n\nकिंचिदधौर्ध्वनिर्मितं (निर्नतं) उपरि विशालं त्रयोदशं केतोः ।\nशिरसि बृहस्पतिशुक्रौ लाक्षारससन्निभं ददतुः ॥ ४२.४८॥\n\nयदि यद् येन विभूषणं (विनिर्मितं) अमरेण विनिर्मितंविभूषणं) ध्वजस्यार्थे ।\nतत्तत् तद्दैवत्यं विज्ञातव्यं विपश्चिद्भिः ॥ ४२.४९॥\n\nध्वजपरिमाणत्र्यंशः परिधिः प्रथमस्य भवति पिटकस्य ।\nपरतः प्रथमात् प्रथमादष्टांशाष्टांशहीनानि ॥ ४२.५०॥\n\nकुर्यादहनि चतुर्थे पूरणमिन्द्रध्वजस्य शास्त्रज्ञः ।\nमनुना चागमगीतान् मन्त्रान् एतान् पठेन् नियतः ॥ ४२.५१॥\n\nहरार्कवैवस्वतशक्रसोमैः धनेशवैश्वानरपाशभृद्भिः ।\nमहर्षिसंघैः सदिगप्सरोभिः शुक्रांगिरःस्कन्दमरुद्गणैश्च ॥ ४२.५२॥\n\nयथा त्वमूर्जस्करणैकरूपैः समर्चितः त्वाभरणैरुदारैः ।\nतथेह तानि आभरणानि यागे (देव) शुभानि सम्प्रीतमना गृहाण ॥ ४२.५३॥\n\nअजोऽव्ययः शाश्वत एकरूपो विष्णुः वराहः पुरुषः पुराणः ।\nत्वमन्तकः सर्वहरः कृशानुः सहस्रशीर्षः (शीर्शा) शतमन्युः ईड्यः ॥ ४२.५४॥\n\nकविं सप्तजिह्वं त्रातारमिन्द्रं स्ववितारं (अवितारं) सुरेशम् ।\nह्वयामि शक्रं वृत्रहणं सुषेणमस्माकं वीरा उत्तरा (उत्तरे) भवन्तु ॥ ४२.५५॥\n\nप्रपूरणे चोच्छ्रयणे प्रवेशे स्नाने तथा माल्यविधौ विसर्गे ।\nपठेदिमान् नृपतिः सोपवासो मन्त्रान् शुभान् पुरुहूतस्य केतोः ॥ ४२.५६॥\n\nक्षत्रध्वजादर्शफलार्धचन्द्रैः विचित्रमालाकदलीक्षुदण्डैः ।\nसव्यालसिंहैः पिटकैः गवाक्षैः अलंकृतं दिक्षु च लोकपालैः ॥ ४२.५७॥\n\nअच्छिन्नरज्जुं दृढकाष्ठमातृकं\nसुश्लिष्टयन्त्रार्गलपादतोरणम् ।\nउत्थापयेल्लक्ष्म सहस्रचक्षुषः\nसारद्रुमाभग्नकुमारिकान्वितम् ॥ ४२.५८॥\n\nअविरतजनरावं मंगलाशीःप्रणामैः ।\nपटुपटहमृदंगैः शंखभेर्यादिभिश्च ।\nश्रुतिविहितवचोभिः पापठद्भिश्च विप्रैः\nअशुभविहत (रहित) शब्दं केतुमुत्थापयेच् (उत्थापयीत) च ॥ ४२.५९॥\n\nफलदधिघृतलाजाक्षौद्रपुष्पाग्रहस्तैः\nप्रणिपतितशिरोभिः तुष्ट (तुष्टु) वद्भिश्च पौरैः ।\nवृत (धृत) मनिमिषभर्तुः केतुमीशः प्रजानाम्\nमरिनगरनताग्रं कारयेद् द्विड्बधाय (वधाय) ॥ ४२.६०॥\n\nनातिद्रुतं न च विलंबितमप्रकंपम्\nअध्वस्तमाल्यपिटकादिविभूषणम् च ।\nउत्थानमिष्टमशुभं यदतोऽन्यथा स्यात्\nतच्छान्तिभिः नरपतेः शमयेत् पुरोधाः ॥ ४२.६१॥\n\nक्रव्यादकौशिककपोतककाककंकैः\nकेतुस्थितैः महदुशन्ति भयं नृपस्य ।\nचाषेण चापि युवराजभयं वदन्ति\nश्येनो विलोचनभयं निपतन् करोति ॥ ४२.६२॥\n\nछत्रभंगपतने नृपमृत्युः\nतस्करान् मधु करोति निलीनम् ।\nहन्ति चाप्यथ पुरोहितमुल्का\nपार्थिवस्य महिषीमशनिश्च ॥ ४२.६३॥\n\nराज्ञीविनाशं पतिता पताका\nकरोत्यवृष्टिं पिटकस्य पातः ।\nमध्याग्रमूलेषु च केतुभंगो\nनिहन्ति मन्त्रिक्षितिपालपौरान् ॥ ४२.६४॥\n\nधूमावृते शिखिभयं तमसा च मोहो\nव्यालैश्च भग्नपतितैः न भवत्यमात्याः ।\nग्लायन्त्युदक्प्रभृति च क्रमशो द्विजाद्यान् (द्विजाद्या)\nभंगे तु बन्धकिबधः (वधः) कथितः कुमार्याः ॥ ४२.६५॥\n\nरज्जूत्संगच्छेदने बालपीडा\nराज्ञो मातुः पीडनं मातृकायाः ।\nयद्यत् कुर्युश्चारणा बालका (बालकाश्चारणा) वा\nतत्तत् तादृग् भावि पापं शुभं वा ॥ ४२.६६॥\n\nदिनचतुष्टयमुत्थितमर्चितं\nसमभिपूज्य नृपोऽहनि पंचमे ।\nप्रकृतिभिः सह लक्ष्म विसर्जयेद्\nबलभिदः स्वबलाभिविवृद्धये ॥ ४२.६७॥\n\nउपरिचरवसुप्रवर्तितं नृपतिभिः अपि अनुसन्ततं कृतम् ।\nविधिमिममनुमन्य पार्थिवो न रिपुकृतं भयमाप्नुयादिति ॥ ४२.६८॥\n\nअध्याय ४३ नीराजनाध्यायः\n\nभगवति जलधरपक्ष्मक्षपाकरार्केक्षणे कमलनाभे ।\nउन्मीलयति तुरंग (तुरंगन) करिनरनीराजनं कुर्यात् ॥ ४३.१॥\n\nद्वादश्यामष्टम्यां कार्तिक (कार्त्तिक) शुक्लस्य पंचदश्यां वा ।\nआश्वयुजे वा कुर्यान् नीराजनसंज्ञितां शान्तिम् ॥ ४३.२॥\n\nनगरोत्तरपूर्वदिशि प्रशस्तभूमौ प्रशस्तदारुमयम् ।\nषोडशहस्तोच्छ्रायं दशविपुलं तोरणं कार्यम् ॥ ४३.३॥\n\nसर्जौदुंबरककुभशाखामय (शाखाककुभमयं) शान्तिसद्म कुशबहुलम् ।\nवंशविनिर्मितमत्स्यध्वजचक्रालंकृतद्वारम् ॥ ४३.४॥\n\nप्रतिसरया तुरगाणां भल्लातकशालिकुष्ठसिद्धार्थान् ।\nकण्ठेषु निबध्नीयात् पुष्ट्यर्थं शान्तिगृहगाणाम् ॥ ४३.५॥\n\nरविवरुणविश्वदेवप्रजेशपुरुहूतवैष्णवैः मन्त्रैः ।\nसप्ताहं शान्तिगृहे कुर्यात्शान्तिं तुरंगाणाम् ॥ ४३.६॥\n\nअभ्यर्चिता न परुषं वक्तव्या नापि ताडनीयाः ते ।\nपुण्याहशंखतूर्यध्वनिगीतरवैः विमुक्तभयाः ॥ ४३.७॥\n\nप्राप्ते अष्टमेऽह्नि कुर्यादुदन्मुखं तोरणस्य दक्षिणतः ।\nकुशचीरावृतमाश्रममग्निं पुरतोऽस्य वेद्यां च ॥ ४३.८॥\n\nचन्दनकुष्ठसमंगाहरितालमनःशिलाप्रियंगुवचाः ।\nदन्त्यमृताञ्जनरजनीसुवर्णपुष्प्यग्निपुष्पाग्नि) मन्थाश्च ॥ ४३.९॥\n\nश्वेतां सपूर्णकोशां कटंभरात्रायमाणसहदेवीः ।\nनागकुसुमं स्वगुप्तां शतावरीं सोमराजीं च ॥ ४३.१०॥\n\nकलशेष्वेताः (एतान्) कृत्वा संभारान् उपहरेद् वलिं (बलिं) सम्यक् ।\nभक्ष्यैः नानाकारैः मधुपायसयावकप्रचुरैः ॥ ४३.११॥\n\nखदिरपलाशौदुंबरकाश्मर्यश्वत्थनिर्मिताः समिधः ।\nस्रुक् कनकाद् रजताद् वा कर्तव्या भूतिकामेन ॥ ४३.१२॥\n\nपूर्वाभिमुखः श्रीमान् वैयाघ्रे चर्मणि स्थितो राजा ।\nतिष्ठेदनलसमीपे तुरगभिषग्दैववित्सहितः ॥ ४३.१३॥\n\nयात्रायां यदभिहितं ग्रहयज्ञविधौ महेन्द्रकेतौ च ।\nवेदीपुरोहितानललक्षणमस्मिं तदवधार्यम् ॥ ४३.१४॥\n\nलक्षणयुक्तं तुरगं द्विरदवरं चैव दीक्षितं स्नातम् ।\nअहतसितांबरगन्धस्रग्धूम (धूपा)अभ्यर्चितं कृत्वा ।\nआश्रमतोरणमूलं समुपनयेत् सान्त्वयन् शनैः वाचा ।\nवादित्रशंखपुण्याहनिःस्वनापूरितदिगन्तम् ॥ ४३.१६॥\n\nयद्यानीतः तिष्ठेद् दक्षिणचरणं हयः समुत्क्षिप्य ।\nस जयति तदा नरेन्द्रः शत्रून् नचिराद् (अचिराद्) विना यत्नात् ॥ ४३.१७॥\n\nत्रस्यन् नैष्टो राज्ञः परिशेषं चेष्टितं द्विपहयानाम् ।\nयात्रायां व्याख्यातं तदिह विचिन्त्यं यथायुक्ति ॥ ४३.१८॥\n\nपिण्डमभिमन्त्र्य दद्यात् पुरोहितो वाजिने स यदि जिघ्रेत् ।\nअश्नीयाद् वा जयकृद् विपरीतोऽतोऽन्यथाभिहितः ॥ ४३.१९॥\n\nकलशौदकेषु शाखामाप्लाव्यौदुंबरीं स्पृशेत् तुरगान् ।\nशान्तिकपौष्टिकमन्त्रैः एवं सेनां सनृपनागाम् ॥ ४३.२०॥\n\nशान्तिं राष्ट्रविवृद्ध्यै कृत्वा भूयोऽभिचारकैः मन्त्रैः ।\nमृत्मयमरिं विभिन्द्यात्शूलेनोरःस्थले विप्रः ॥ ४३.२१॥\n\nखलिनं हयाय दद्यादभिमन्त्र्य पुरोहितः ततो राजा ।\nआरुह्यौदक्पूर्वां यायान् नीराजितः सबलः ॥ ४३.२२॥\n\nमृदंगशंखध्वनिहृष्टकुञ्जरस्रवन्मदामोदसुगन्धमारुतः ।\nशिरोमणिप्रान्त (व्रात) चलत् प्रभाचयैः ज्वलन् विविस्वान् इव तोयदात्यये ॥ ४३.२३॥\n\nहंसपंक्तिभिः इतः ततोऽद्रिराट् सम्पतद्भिः इव शुक्लचामरैः ॥ ४३.२४॥\n\nमृष्टगन्धपवनानुवाहिभिः धूयमानरुचिरस्रगंबरः ।\nनैकवर्णमणिवज्रभूषितैः भूषितो मुकुटकुण्डलांगदैः ।\nभूरिरत्नकिरणानुरञ्जितः शक्रकार्मुकरुचिं (रुचं) समुद्वहन् ॥ ४३.२५॥\n\nउत्पतद्भिः इव खं तुरंगमैः दारयद्भिः इव दन्तिभिः धराम् ।\nनिर्जितारिभिः इवामरैः नरैः शक्रवत् परिवृतो व्रजेन् नृपः ॥ ४३.२६॥\n\nसवज्रमुक्ताफलभूषणोऽथवा सितस्रगुष्णीषविलेपनांबरः ।\nधृतातपत्रो गजपृष्ठमाश्रितो घनोपरीवेन्दुतले भृगोः सुतः ॥ ४३.२७॥\n\nसम्प्रहृष्टनरवाजिकुञ्जरं निर्मलप्रहरणांशुभासुरम् ।\nनिर्विकारमरिपक्षभीषणं यस्य सैन्यमचिरात् स गां जयेत् ॥ ४३.२८॥\n\nअध्याय ४४ खञ्जनकलक्षणाध्यायः\n\nखञ्जनको नामायं यो विहगः तस्य दर्शने प्रथमे ।\nप्रोक्तानि यानि मुनिभिः फलानि तानि प्रवक्ष्यामि ॥ ४४.१॥\n\nस्थूलोऽभ्युन्नतकण्ठः कृष्णगलो भद्रकारको भद्रः ।\nआकण्ठमुखात् कृष्णः सम्पूर्णः पूरयत्याशाम् ॥ ४४.२॥\n\nकृष्णो गलेऽस्य बिन्दुः सितकरटान्तः स रिक्तकृद् रिक्तः ।\nपीतो गोपीत इति क्लेशकरः खञ्जनो दृष्टः ॥ ४४.३॥\n\nअथ मधुरसुरभिफलकुसुमतरुषु सलिलाशयेषु पुण्येषु ।\nकरितुरगभुजगमूर्ध्नि प्रासादौद्यानहर्म्येषु ॥ ४४.४॥\n\nगोगोष्ठसत्समागमयज्ञौत्सवपार्थिवद्विजसमीपे ।\nहस्तितुरंगमशालाघत्रध्वजचामराद्येषु ॥ ४४.५॥\n\nहेमसमीपसितांबरकमलोत्पलपूजितौपलिप्तेषु ।\nदधिपात्रधान्यकूटेषु च श्रियं खञ्जनः कुरुते ॥ ४४.६॥\n\nपंके स्वाद्वन्नाप्तिः गोरससम्पग गोमयोपगते ।\nशाद्वलगे वस्त्राप्तिः शकटस्थे देशविभ्रंशः ॥ ४४.७॥\n\nगृहपटलेऽर्थभ्रंशो बध्रे (वध्रे) बन्धोऽशुचौ भवति रोगः ।\nपृष्ठे त्वजाविकानां प्रियसंगममावहत्याशु ॥ ४४.८॥\n\nमहिषौष्ट्रगर्दभास्थिश्मशानगृहकोणशर्कराट्ट (अद्रि) स्थः ।\nप्राकारभस्मकेशेषु चाशुभो मरणरुग्भयदः ॥ ४४.९॥\n\nपक्षौ धुन्वन् न शुभः शुभः पिबन् वारि निम्नगासंस्थः ।\nसूर्योदये प्रशस्तो (ऽथ शस्तो) नैष्टफलः खञ्जनोऽस्तमये ॥ ४४.१०॥\n\nनीराजने निवृत्ते यया दिशा खञ्जनं नृपो यान्तम् ।\nपश्येत् तया गतस्य क्षिप्रमरातिः वशमुपैति ॥ ४४.११॥\n\nतस्मिन् निधिः भवति मैथुनमेति यस्मिन्\nयस्मिं तु छर्दयति तत्र तलेऽस्ति काचम् ।\nअंगारमपि उपदिशन्ति पुरीषणेऽस्य\nतत्कौतुकापनयनाय खनेद् धरित्रीम् ॥ ४४.१२॥\n\nमृतविकलविभिन्नरोगितः स्वतनुसमानफलप्रदः खगः ।\nधनकृदभिनिलीयमानको वियति च बन्धुसमागमप्रदः ॥ ४४.१३॥\n\nनृपतिः अपि शुभं शुभप्रदेशे खगमवलोक्य महीतले विदध्यात् ।\nसुरभिकुसुमधूपयुक्तमर्घं शुभमभिनन्दिं (अभिनन्दितं) एवमेति वृद्धिम् ॥ ४४.१४॥\n\nअशुभमपि विलोक्य खञ्जनं द्विजगुरुसाधुसुरार्चने रतः ।\nन नृपतिः अशुभं समाप्नुयात् (समाप्नुयान्) न यदि दिनानि च सप्त मांसभुक् ॥ ४४.१५॥\n\nआवर्षात् प्रथमे दर्शने फलं प्रतिदिनं तु दिनशेषात् (दिनशेषे) ।\nदिक्स्थानमूर्तिलग्नऋक्षशान्तदीप्तादिभिश्चौह्यम् ॥ ४४.१६॥\n\nअध्याय ४५ उत्पाताध्यायः\n\nयान् अत्रेः (अत्रि) उत्पातान् गर्गः प्रोवाच तान् अहं वक्ष्ये ।\nतेषां संक्षेपोऽयं प्रकृतेः अन्यत्वमुत्पातः ॥ ४५.१॥\n\nअपचारेण नराणामुपसर्गः पापसंचयाद् भवति ।\nसंसूचयन्ति दिव्यान्तरिक्षभौमाः त उत्पाताः (तदुत्पाताः) ॥ ४५.२॥\n\nमनुजानामपचारादपरक्ता देवताः सृजन्त्येतान् ।\nतत्प्रतिघाताय नृपः शांस्तिं राष्ट्रे प्रयुञ्जीत ॥ ४५.३॥\n\nदिव्यं ग्रहऋक्षवैकृतमुल्कानिर्घातपवनपरिवेषाः ।\nगन्धर्वपुरपुरन्दरचापादि यदान्तरिक्षं तत् ॥ ४५.४॥\n\nभौमं चरस्थिरभवं तत्शान्तिभिः आहतं शममुपैति ।\nनाभसमुपैति मृदुतां शाम्यति नो दिव्यमित्येके ॥ ४५.५॥\n\nदिव्यमपि शममुपैति प्रभूतकनकान्नगोमहीदानैः ।\nरुद्रायतने भूमौ गोदोहात् कोटिहोमाग ॥ ४५.६॥\n\nआत्मसुतकोशवाहनपुरदारपुरोहितेषु लोके च (लोकेषु) ।\nपाकमुपयाति दैवं परिकल्पितमष्टधा नृपतेः ॥ ४५.७॥\n\nअनिमित्तभंगचलनस्वेदाश्रुनिपातजल्पनाद्यानि ।\nलिंगार्चायतनानां नाशाय नरेशदेशानाम् ॥ ४५.८॥\n\nदैवतयात्राशकटाक्षचक्रयुगकेतुभंगपतनानि ।\nसम्पर्यासनसादनसंगः (संगाः) च न देशनृपशुभदाः ॥ ४५.९॥\n\nऋषिधर्मपितृब्रह्मप्रोद्भूतं वैकृतं द्विजातीनाम् ।\nयद् रुद्रलोकपालोद्भवं पशूनामनिष्टं तत् ॥ ४५.१०॥\n\nगुरुसितशनैश्चरोत्थं पुरोधसां विष्णुजं च लोकानाम् ।\nस्कन्दविशाखसमुत्थं माण्डलिकानां नरेन्द्राणाम् ॥ ४५.११॥\n\nवेदव्यासे मन्त्रिणि विनायके वैकृतं चमूनाथे ।\nधातरि सविश्वकर्मणि लोकाभावाय निर्दिष्टम् ॥ ४५.१२॥\n\nदेवकुमारकुमारीवनिताप्रेष्येषु वैकृतं यत् स्यात् ।\nतन् नरपतेः कुमारककुमारिकास्त्रीपरिजनानाम् ॥ ४५.१३॥\n\nरक्षः पिशाचगृह्यकनागानामेवं (एतद्) एव निर्दिष्टं (निर्देश्यं) ।\nमासैश्चाप्यष्टाभिः सर्वेषामेव फलपाकः ॥ ४५.१४॥\n\nबुद्ध्वा देवविकारं शुचिः पुरोधाः त्र्यहौषितः स्नातः ।\nस्नानकुसुमानुलेपनवस्त्रैः अभ्यर्चयेत् प्रतिमाम् ॥ ४५.१५॥\n\nमधुपर्केण पुरोधा भक्ष्यैः (बक्षैः) बलिभिश्च विधिवदुपतिष्ठेत् ।\nस्थालीपाकं जुहुयाद् विधिवन् मन्त्रैश्च तल्लिंगैः ॥ ४५.१६॥\n\nइति विबुधविकारे शान्तयः सप्तरात्रं\nद्विजविबुधगणार्चा गीतनृत्यौत्सवाश्च ।\nविधिवदवनिपालैः यैः प्रयुक्ता न तेषां\nभवति दुरितपाको दक्षिणाभिश्च रुद्धः ॥ ४५.१७॥\n\nराष्ट्रे यस्यानग्निः प्रदीप्यते दीप्यते च नेन्धनवान् ।\nमनुजेश्वरस्य पीडा तस्य च राष्ट्रस्य विज्ञेया ॥ ४५.१८॥\n\nजलमांसार्द्रज्वलने नृपतिवधः प्रहरणे रणो रौद्रः ।\nसैन्यग्रामपुरेषु च नाशो वह्नेः भयं कुरुते ॥ ४५.१९॥\n\nप्रासादभवनतोरणकेत्वादिष्वननलेन दिग्धेषु ।\nतडिता वा षण्मासात् परचक्रस्यागमो नियमात् ॥ ४५.२०॥\n\nधूमोऽनग्निसमुत्थो रजस्तमश्चाह्निजं महाभयदम् ।\nव्यभ्रे निश्युडुनाशो दर्शनमपि चाह्नि दोषकरम् ॥ ४५.२१॥\n\nनगरचतुष्पादण्ड (दाण्ड) जमनुजानां भयकरं ज्वलनमाहुः ।\nधूमाग्निविस्फुलिंगैः शय्यांबरकेशगैः मृत्युः ॥ ४५.२२॥\n\nआयुधज्वलनसर्पणस्वनाः क्षनिर्गमनवेपनानि वा ।\nवैकृतानि यदि वायुधेऽपराणि आशु रौद्ररणसंकुलं वदेत् ॥ ४५.२३॥\n\nमन्त्रैः आग्नेयैः (वाह्नैः) क्षीरवृक्षात् समिद्भिः\nहोतव्योऽग्निः सर्षपैः सर्पिषा च ।\nअग्न्यादीनां वैकृते शान्तिः एवं\nदेयं चास्मिन् कांचनं ब्राह्मणेभ्यः ॥ ४५.२४॥\n\nशाखाभंगेऽकस्माद् वृक्षाणां निर्दिशेद् रणोद्योगम् ।\nहसन देशभ्रंशं रुदिते च व्याधिबाहुल्यम् ॥ ४५.२५॥\n\nराष्ट्रविभेदः त्वनृतौ बालवधोऽतीव कुसुमिते बाले ।\nवृक्षात् क्षीरस्रावे सर्वद्रव्यक्षयो भवति ॥ ४५.२६॥\n\nमद्ये वाहननाशः संग्रामः शोणिते मधुनि रोगः ।\nस्नेहे दुर्भिक्षभयं महद्भयं निःस्रुते (निःसृते) सलिले ॥ ४५.२७॥\n\nशुष्कविरोहे वीर्यान्नसंक्षयः शोषणे च विरुजानाम् ।\nपतितानामुत्थाने स्वयं भयं दैवजनितं च ॥ ४५.२८॥\n\nपूजितवृक्षे ह्यनृतौ कुसुमफलं नृपवधाय निर्दिष्टम् ।\nधूमः तस्मिन् ज्वालाऽथवा भवेन् नृपवधायैव ॥ ४५.२९॥\n\nसर्पत्सु तरुषु जल्पत्सु वापि जनसंक्षयो विनिर्दिष्टः ।\nवृक्षाणां वैकृत्ये दशभिः मासैः फलविपाकः ॥ ४५.३०॥\n\nस्रग्गन्धधूपांबरपूजितस्य छत्रं विधायोपरि पादपस्य ।\nकृत्वा शिवं रुद्रजपोऽत्र कार्यो रुद्रेभ्य इत्यत्र षड् एव होमाः (षडंगहोमः) ॥ ४५.३१॥\n\nपायसेन मधुनापि (मधुना च) भोजयेद् ब्राह्मणान् घृतयुतेन भूपतिः ।\nमेदिनी निगदितात्र दक्षिणा वैकृते तरुकृते हितार्थिभिः ॥ ४५.३२॥\n\nनालेऽब्जयवादीनामेकस्मिन् द्वित्रिसंभवो मरणम् ।\nकथयति तदधिपतीनां यमलं जातं च कुसुमफलम् ॥ ४५.३३॥\n\nअतिवृद्धिः सस्यानां नानाफलकुसुमसंभवो (भवो) वृक्षे ।\nभवति हि यद्येकस्मिन् परचक्रस्यागम्मो नियमात् ॥ ४५.३४॥\n\nअर्धेन यदा तैलं भवति तिलानामतैलता वा स्यात् ।\nअन्नस्य च वैरस्यं तदा तु विन्द्याद् भयं सुमहत् ॥ ४५.३५॥\n\nविकृतकुसुमं फलम् वा ग्रामादथवा पुराद् वहिः कार्यम् ।\nसौम्योऽत्र चरुः कार्यो निर्वाप्यो वा पशुः शान्त्यै ॥ ४५.३६॥\n\nसस्ये च दृष्ट्वा विकृतिं प्रदेयं\nतत्क्षेत्रमेव प्रथमं द्विजेभ्यः ।\nतस्यैव मध्ये चरुमत्र भौमं\nकृवा न दोषं समुपैति तज्जं (तज्जान्) ॥ ४५.३७॥\n\nदुर्भिक्षमनावृष्टावतिवृष्टौ (अनावृष्ट्यामतिवृष्ट्यां)\nक्षुद्भयं परभयं च (सपरचक्रं) ।\nरोगो ह्यनृतुभवायां नृपतिवधो (नृपवधो)ऽनभ्रजातायाम् ॥ ४५.३८॥\n\nशीतोष्णविपर्यासो (विपर्यासे) नो सम्यगृतुषु च सम्प्रवृत्तेषु ।\nषण्मासाद् राष्ट्रभयं रोगभयं दैवजनितं च ॥ ४५.३९॥\n\nअन्यऋतौ सप्ताहं प्रबन्धवर्षे प्रधाननृपमरणम् ।\nरक्ते शस्त्रोद्योगो मांसास्थिवसादिभिः मरकः ॥ ४५.४०॥\n\nधान्यहिरण्यत्वक्फलकुसुमाद्यैः वर्षितैः भयं विन्द्यात् ।\nअंगारपांशुवर्षे विनाशमायाति तन्नगरम् ॥ ४५.४१॥\n\nउपला विना जलधरैः विकृता वा प्राणिनो यदा वृष्टाः ।\nछिद्रं वाप्यतिवृष्टौ सस्यानामीतिसंजननम् ॥ ४५.४२॥\n\n% ओने वेर्से इन्सेर्तेद्\nक्षीरघृतक्षौद्राणां दध्नो रुधिरोष्णवारिणां (वारिणो) वर्षे ।\nदेशविनाशो ज्ञेयोऽसृग्वर्षे च अपि नृपयुद्धम् ॥ ४६.४३॥\n\nयद्यमलेऽर्के छाया न दृश्यते प्रतीपा वा ।\nदेशस्य तदा सुमहद्भयमायातं विनिर्देश्यम् ॥ ४५.४३॥\n\nव्यभ्रे नभसीन्द्रधनुर्दिवा यदा दृश्यतेऽथवा रात्रौ ।\nप्राच्यामपरस्यां वा तदा भवेत् क्षुद्भ्यं सुमहत् ॥ ४५.४४॥\n\nसूर्येन्दुपर्जन्यसमीरणानां यागः (योगः) स्मृतो वृष्टिविकारकाले ।\nधान्यान्नगोकांचनदक्षिणाश्च देयाः ततः शान्तिमुपैति पापम् ॥ ४५.४५॥\n\nअपसर्पणं नदीनाम् नगरादचिरेण शून्यतां कुरुते ।\nशोषश्चाशोष्याणामन्येषां वा ह्रदादीनाम् ॥ ४५.४६॥\n\nस्नेहासृग्मांसवहाः संकुलकलुषाः प्रतीपगाश्चापि ।\nपरचक्रस्यागमनं नद्यः कथयन्ति षण्मासात् ॥ ४५.४७॥\n\nज्वालाधूमक्वाथारुदितौत्क्रुष्टानि चैव कूपानाम् ।\nगीतप्रजल्पितानि च जनमरकायौपदिष्टानि (प्रदिष्टानि) ॥ ४५.४८॥\n\nसलिल (तोय) उत्पत्तिः अखाते गन्धरसविपर्यये च तोयानाम् ।\nसलिलाशयविकृतौ वा महद्भयं तत्र शन्तिमिमां (इयं) ॥ ४५.४९॥\n\nसलिलविकारे कुर्यात् पूजां वरुणस्य वारुणैः मन्त्रैः ।\nतैः एव च जपहोमं शममेवं पापमुपयाति ॥ ४५.५०॥\n\nप्रसवविकारे स्त्रीणां द्वित्रिचतुष्प्रभृतिसम्प्रसूतौ वा ।\nहीनातिरिक्तकाले च देशकुलसंक्षयो भवति ॥ ४५.५१॥\n\nवडवा उष्ट्रमहिषगोहस्तिनीषु यमलौद्भवे रणमरणं (मरणं) एषाम् ।\nषण्मासात् सूतिफलं शान्तौ श्लोकौ च गर्गौक्तौ ॥ ४५.५२॥\n\nनार्यः परस्य विषये त्यक्तव्याः ता हितार्थिना ।\nतर्पयेग द्विजान् कामैः शान्तिं चैवात्र कारयेत् ॥ ४५.५३॥\n\nचतुष्पादाः स्वयूथेभ्यः त्यक्तव्याः परभूमिषु ।\nनगरं स्वामिनं यूथमन्यथा तु विनाशयेत् ॥ ४५.५४॥\n\nपरयोनावभिगमनं भवति तिरश्चामसाधु धेनूनाम् ।\nउक्षाणो वान्योन्यं पिबति श्वा वा सुरभिपुत्रम् ॥ ४५.५५॥\n\nमासत्रयेण विन्द्यात् तस्मिन् निःसंशयं परागमनम् ।\nतत्प्रतिघातायैतौ श्लोकौ गर्गेण निर्दिष्टौ ॥ ४५.५६॥\n\nत्यागो विवासनं दानं तत्तस्याशु शुभं भवेत् ।\nतर्पयेद् ब्राह्मणांश्चात्र जपहोमांश्च कारयेत् ॥ ४५.५७॥\n\nस्थालीपाकेन धातारं पशुना च पुरोहितः ।\nप्राजापत्येन मन्त्रेण यजेद् बह्वन्नदक्षिणम् ॥ ४५.५८॥\n\nयानं वाहवियुक्तं यदि गच्छेन् न व्रजेग वाहयुतम् ।\nराष्ट्रभयं भवति तदा चक्राणां सादभंगे च ॥ ४५.५९॥\n\nगीतरवतूर्यशब्दा नभसि यदा वा चरस्थिरान्यत्वम् ।\nमृत्युः तदा गदा वा विस्वतूर्ये (विस्वरतार्ये) पराभिभवः ॥ ४५.६०(४६.६१)॥\n\nअनभिहततूर्यनादः शब्दो वा ताडितेषु यदि न स्यात् ।\nव्युत्पत्तौ वा तेषां परागमो नृपतिमरणं वा ॥ ४५.६१(४६.६२ऐ)॥\n\nगोलांगलयोः संगे दर्वीशूर्पाद्युपस्करविकारे ।\nक्रोष्टुकनादे च तथा शस्त्रभयं मुनिवचश्चेदम् ॥ ४५.६२॥\n\nवायव्येष्वेषु न्र्पतिः वायुं शक्तुभिः अर्चयेत् ।\nआवायोः इति पंचर्चो जप्तव्याः (जाप्याश्च) प्रयतैः द्विजैः ॥ ४५.६३॥\n\nब्राह्मणान् परमान्नेन दक्षिणाभिश्च तर्पयेत् ।\nबह्वन्नदक्षिणा होमाः कर्तव्याश्च प्रयत्नतः ॥ ४५.६४॥\n\nपुरपक्षिणो वनचरा वन्या वा निर्भया विशन्ति पुरम् ।\nनक्तं वा दिवसचराः क्षपाचरा वा चरन्त्यहनि ॥ ४५.६५॥\n\nसन्ध्याद्वयेऽपि मण्डलमाबध्नन्तो मृगा विहंगा वा ।\nदीप्तायां दिश्यथवा क्रोशन्तः संहता भयदाः ॥ ४५.६६॥\n\nश्येनाः (श्वानः) प्ररुदन्त इव द्वारे क्रोशन्ति जंबुका दीप्ताः ।\nप्रविशेन् नरेन्द्रभवने कपोतकः कौशिको यदि वा ॥ ४५.६७॥\n\nकुक्कुटरुतं प्रदोषे हेमन्तादौ च कोकिलालापाः ।\nप्रतिलोममण्डलचराः श्येनाद्याश्चांबरे भयदाः ॥ ४५.६८॥\n\nगृहचैत्यतोरणेषु द्वारेषु च पक्षिसंघसम्पातः (सम्पाताः) ।\nमधुवल्मीकांभोरुहसमुद्भवः (समुद्भवाः) चापि नाशाय ॥ ४५.६९॥\n\nश्वभिः अस्थिशवावयवप्रवेशनं मन्दिरेषु मरकाय ।\nपशुशस्त्रव्याहारे नृपमृत्युः मुनिवचश्चेदम् ॥ ४५.७०॥\n\nमृगपक्षिविकारेषु कुर्याद् धीमान् (धोमान्) सदक्षिणान् ।\nदेवाः कपोत इति च जप्तव्याः पंचभिः द्विजैः ॥ ४५.७१॥\n\nसुदेवा इति चैकेन देया गावः सदक्षिणाः (च दक्षिणा) ।\nजपेत्शाकुनसूक्तं वा मनो वेदशिरांशि च ॥ ४५.७२॥\n\nशक्रध्वजेन्द्रकीलस्तंभद्वारप्रपातभंगेषु ।\nतद्वत् कपाटतोरणकेतूनां नरपतेः मरणम् ॥ ४५.७३॥\n\nसन्ध्याद्वयस्य दीप्तिः धूमौत्पत्तिश्च काननेऽनग्नौ ।\nछिद्राभावे भूमेः दरणं कंपश्च भयकारी ॥ ४५.७४॥\n\nपाखण्डाणां (पाषण्डाणां) नास्तिकानां च भक्तः\nसाध्वाचारप्रोज्झितः क्रोधशीलः ।\nईर्ष्युः क्रूरो विग्रहासक्तचेता\nयस्मिन् राजा तस्य देशस्य नाशः ॥ ४५.७५॥\n\nप्रहर हर छिन्धि भिन्धीत्यायुधकाष्ठाश्मपाणयो बालाः ।\nनिगदन्तः प्रहरन्ते तत्रापि भयं भवत्याशु ॥ ४५.७६॥\n\nअंगारगैरिकाद्यैः विकृतप्रेताभिलेखनं यस्मिन् ।\nनायकचित्रितमथवा क्षये क्षयं याति न चिरेण ॥ ४५.७७॥\n\nलूतापटांगशबलं न सन्ध्ययोः पूजितं कलहयुक्तम् ।\nनित्यौच्छिष्टस्त्रीकं च यद्गृहं तत्क्षयं याति ॥ ४५.७८॥\n\nदृष्टेषु यातुधानेषु निर्दिशेन् मरकमाशु सम्प्राप्तम् ।\nप्रतिघातायैतेषां गर्गः शान्तिं चकारैमाम् ॥ ४५.७९॥\n\nमहाशान्त्योऽथ बलयो भोज्यानि सुमहान्ति च ।\nकारयेत महेन्द्रं च माहेन्द्रीं (महेन्द्रीभिः) च समर्चयेत् ॥ ४५.८०॥\n\nनरपतिदेशविनाशे केतोरुदयेऽथवा ग्रहेऽर्केन्द्वोः ।\nउत्पातानां प्रभवः स्वऋतुभवश्चाप्यदोषाय ॥ ४५.८१॥\n\nये च न दोषान् जनयन्त्युत्पाताः तान् ऋतुस्वभावकृतान् ।\nऋषिपुत्रकृतैः श्लोकैः विद्यादेतैः समासौक्तैः ॥ ४५.८२॥\n\nवज्राशनिमहीकंपसन्ध्यानिर्घातनिःस्वनाः ।\nपरिवेषरजोधूमरक्तार्कास्तमय (अस्तमन) उदयाः ॥ ४५.८३॥\n\nद्रुमेभ्योऽन्नरसस्नेहबहुपुष्पफलौद्गमाः ।\nगोपक्षिमदवृद्धिश्च शिवाय मधुमाधवे ॥ ४५.८४॥\n\nतारा उल्कापातकलुषं कपिलार्केन्दुमण्डलम् ।\nअनग्निज्वलनस्फोटधूमरेण्वनिलाहतम् ॥ ४५.८५॥\n\nरक्तपद्मारुणा (अरुणं) सन्ध्या (सन्ध्यं) नभः क्षुब्धार्णवौपमम् ।\nसरितां चांबुसंशोषं दृष्ट्वा ग्रीष्मे शुभं वदेत् ॥ ४५.८६॥\n\nशक्रायुधपरीवेषविद्युत्शुष्कविरोहणम् ।\nकंपौद्वर्तनवैकृत्यं रसनं दरणं क्षितेः ॥ ४५.८७॥\n\nसरोनद्युदपानानां वृद्ध्यूर्ध्वतरणप्लवाः ।\nसरणं चाद्रिगेहानां वर्षासु न भयावहम् ॥ ४५.८८॥\n\nदिव्यस्त्रीभूतगन्धर्वविमानाद्भुतदर्शनम् ।\nग्रहनक्षत्रताराणां दर्शनं च दिवाऽंबरे ॥ ४५.८९॥\n\nगीतवादित्रनिर्घोषा वनपर्वतसानुषु ।\nसस्यवृद्धिः अपां हानिः अपापाः शरदि स्मृताः ॥ ४५.९०॥\n\nशीतानिलतुषारत्वं नर्दनं मृगपक्षिणाम् ।\nरक्षोयक्षादिसत्त्वानां दर्शनं वाग् अमनुषी ॥ ४५.९१॥\n\nदिशो धूमान्धकाराश्च सनभोवनपर्वताः ।\nउच्छैः सूर्योदयास्तौ च हेमन्ते शोभनाः स्मृताः ॥ ४५.९२॥\n\nहिमपातानिलोत्पाता विरूपाद्भुतदर्शनम् ।\nकृष्णाञ्जनाभमाकाशं तारा उल्कापातपिञ्जरम् ॥ ४५.९३॥\n\nचित्रगर्भोद्भवाः स्त्रीषु गोऽजाश्वमृगपक्षिषु ।\nपत्रांकुरलतानां च विकाराः शिशिरे शुभाः ॥ ४५.९४॥\n\nऋतुस्वभावजा ह्येते दृष्टाः स्वऋतौ शुभप्रदाः ।\nऋतोः अन्यत्र चौत्पाता दृष्टाः ते चातिदारुणाः (बृशदारुनाः) ॥ ४५.९५॥\n\nउन्मत्तानां च या गाथाः शिशूनां यग भाषितं (भाषितं च यत्) ।\nस्त्रियो यग प्रभाषन्ते तस्य नास्ति व्यतिक्रमः ॥ ४५.९६॥\n\nपूर्वं चरति देवेषु पश्चागरति (गच्छति) मानुषान् ।\nनाचोदिता वाग् वदति सत्या ह्येषा सरस्वती ॥ ४५.९७॥\n\nउत्पातान् गणितविवर्जितोऽपि बुद्ध्वा\nविख्यातो भवति नरेन्द्रवल्लभश्च ।\nएतत् तन्मुनिवचनं रहस्यमुक्तं\nयज्ञात्वा भवति नरः त्रिकालदर्शी ॥ ४५.९८॥\n\nअध्याय ४६ मयूरचित्रकाध्यायः\n\nदिव्यान्तरिक्षाश्रयमुक्तमादौ मया फलं शस्तमशोभनं च ।\nप्रायेण चारेषु समागमेषु युद्धेषु मार्गादिषु विस्तरेण ॥ ४६.१॥\n\nभूयो वराहमिहिरस्य न युक्तमेतत्\nकर्तुं समासकृदसविति तस्य दोषः ।\nतज्ञैः न वाच्यमिदमुक्तफलानुगीति\nयद् बर्हि (वर्हि) चित्रकमिति प्रथितं वरांगम् ॥ ४६.२॥\n\nस्वरूपमेव तस्य तत्प्रकीर्तितानुकीर्तनम् ।\nब्रवीम्यहं न चेदिदं तथाऽपि मेऽत्र वाच्यता ॥ ४६.३॥\n\nउत्तरवीथिगता द्युतिमन्तः क्षेमशुभिक्षशिवाय समस्ताः ।\nदक्षिणमार्गगता द्युतिहीनाः क्षुद्भयतस्करमृत्युकराः ते ॥ ४६.४॥\n\nकोष्ठागारगते भृगुपुत्रे पुष्यस्थे च गिराम् प्रभविष्णौ ।\nनिर्वैराः क्षितिपाः सुखभाजः संहृष्टाश्च जना गतरोगाः ॥ ४६.५॥\n\nपीडयन्ति यदि कृत्तिकां मघां रोहिणीं श्रवमेन्द्रमेव वा ।\nप्रोज्झ्य सूर्यमपरे ग्रहाः तदा पश्चिमा दिग् अनयेन पीड्यते ॥ ४६.६॥\n\nप्राच्यां चेद् ध्वजवदवस्थिता दिनान्ते\nप्राच्यानां भवति हि विग्रहो नृपाणाम् ।\nमध्ये चेद् भवति हि मध्यदेशपीठा (पीडा)\nरूक्षैः तैः न तु रुचिमन् (रुचिरैः) मयूखवद्भिः ॥ ४६.७॥\n\nदक्षिणां ककुभमाश्रितः (आश्रितैः) तु तैः दक्षिणापथपयोमुचां क्षयः ।\nहीनरूक्षतनुभिश्च विग्रहः स्थूलदेहकिरणान्वितैः शुभम् ॥ ४६.८॥\n\nउत्तरमार्गे स्पष्टमयूखाः शान्तिकराः ते तन् नृपतीनाम् ।\nह्रस्वशरीरा भस्मसवर्णा दोषकराः स्युः देशनृपाणाम् ॥ ४६.९॥\n\nनक्षत्राणां तारकाः सग्रहाणाम्\nधूमज्वालाविस्फुलिंगान्विताश्चेत् ।\nआलोकं वा निर्निमित्तं न यान्ति\nयाति ध्वंसं सर्वलोकः सभूपः ॥ ४६.१०॥\n\nदिवि भाति यदा तुहिनांशुयुगं\nद्विजवृद्धिः अतीव तदाशु शुभा ।\nतदनन्तरवर्णरणोऽर्कयुगे\nजगतः प्रलयः त्रिचतुष्प्रभृति ॥ ४६.११॥\n\nमुनीन् अभिजितं ध्रुवं मघवतश्च भं संस्पृशन्\nशिखी घनविनाशकृत् कुशलकर्महा शोकदः ।\nभुजंगं (भुजंगभं) अथ संस्पृशेद् भवति वृष्टिनाशो ध्रुवं\nक्षयं व्रजति विद्रुतो जनपदश्च बालाकुलः ॥ ४६.१२॥\n\nप्राग्द्वारेषु चरन् रविपुत्रो नक्षत्रेषु करोति च वक्रम् ।\nदुर्भिक्षं कुरुते महदुग्रं (भयमुग्रं) मित्राणां च विरोधमवृष्टिम् ॥ ४६.१३॥\n\nरोहिणीशकटमर्कनन्दनो यदि भिनत्ति रुधिरोऽथवा शिखी ।\nकिं वदामि यदनिष्टसागरे जगदशेषमुअपयाति संक्षयम् ॥ ४६.१४॥\n\nउदयति सततं यदा शिखी चरति भचक्रमशेषमेव वा ।\nअनुभवति पुराकृतं तदा फलमशुभं सचराचरं जगत् ॥ ४६.१५॥\n\nधनुःस्थायी रूक्षो रुधिरसदृशः क्षुद्भयकरो\nबलोद्योगं चन्द्रः (चेन्दुः) कथयति जयं ज्याऽस्य च यतः ।\nगवां(अवाक्) श‍ृंगो गोघ्नो निधनमपि सस्यस्य कुरुते\nज्वलन् धूमायन् वा नृपतिमरणायैव भवति ॥ ४६.१६॥\n\nस्निग्धः स्थूलः समश‍ृंगो विशालः तुंगश्चौदग्विचरन् नागवीथ्याम् ।\nदृष्टः सौम्यैः अशुभैः विप्रयुक्तो लोकानन्दं कुरुतेऽतीव चन्द्रः ॥ ४६.१७॥\n\nपित्र्यमैत्रपुरुहूतविशाखात्वाष्ट्रमेत्य च युनक्ति शशांकः ।\nदक्षिणेन न शुभः शुभकृत् (शुभो हितकृत्) स्याद् यद्युदक् चरति मध्यगतो वा ॥ ४६.१८॥\n\nपरिघ इति मेघरेखा या तिर्यग्भास्करोदयेऽस्ते वा ।\nपरिधिः तु प्रतिसूर्यो दण्डः त्वृजुः इन्द्रचापनिभः ॥ ४६.१९॥\n\nउदयेऽस्ते वा भानोः ये दीर्घा रश्मयः त्वमोघाः ते ।\nसुरचापखण्डम् ऋजु यद्रोहितमैरावतं दीर्घम् ॥ ४६.२०॥\n\nअर्धास्तमयात् सन्ध्या व्यक्तीभूता न तारका यावत् ।\nतेजःपरिहानिमुखाद् भानोः अर्धोदयो यावत् ॥ ४६.२१॥\n\nतस्मिन् सन्ध्याकाले चिह्नैः एतैः शुभाशुभं वाच्यम् ।\nसर्वैः एतैः स्निग्धैः सद्यो वर्षं भयं रूक्षैः ॥ ४६.२२॥\n\nअच्छिन्नः परिघो वियग विमलं श्यामा मयूखा रवेः\nस्निग्धा दीधितयः मितं (सितं) सुरधनुर्विद्युग पूर्वोत्तरा ।\nस्निग्धो मेघतरुः दिवाकरकरैः आलिंगितो वा यदा\nवृष्टिः स्याद् यदि वाऽर्कमस्तसमये मेघो महान् छादयेत् ॥ ४६.२३॥\n\nखण्डो वक्रः कृष्णो ह्रस्वः काकाद्यैः वा चिह्नैः विद्धः ।\nयस्मिन् देशे रूक्षश्चार्कः तत्राभावः प्रायो राज्ञः ॥ ४६.२४॥\n\nवाहिनीं समुपयाति पृष्ठतो मांसभुक् खगगणो युयुत्सतः ।\nयस्य तस्य बलविद्रवो महान् अग्रैः तु विजयो विहंगमैः ॥ ४६.२५॥\n\nभानोरुदये यदि वास्तमये गन्धर्वपुरप्रतिमा ध्वजिनी ।\nविंबं निरुणद्धि तदा नृपतेः प्राप्तं समरं सभयं प्रवदेत् ॥ ४६.२६॥\n\nशस्ता शान्तिद्विजमृगघुष्टा सन्ध्या स्निग्धा मृदुपवना च ।\nपांशुध्वस्ता जनपदनाशं धत्ते रूक्षा रुधिरनिभा वा ॥ ४६.२७॥\n\nयद्विस्तरेण कथितं मुनिभिः तदस्मिन्\nसर्वं मया निगदितं पुनरुक्तवर्जम् ।\nश्रुत्वाऽपि कोकिलरुतं बलिभुग्विरौति\nयत्तत् स्वभावकृतमस्य पिकं न जेतुम् ॥ ४६.२८॥\n\nअध्याय ४७ पुष्यस्नानाध्यायः\n\nमूलं मनुजाधिपतिः प्रजातरोः तदुपघातसंस्कारात् ।\nअशुभं शुभं च लोके भवति यतोऽतो नृपतिचिन्ता ॥ ४७.१॥\n\nया व्याख्याता शान्तिः स्वयंभुवा सुरगुरोः महेन्द्रार्थे ।\nतां प्राप्य वृद्धगर्गः प्राह यथा भागुरेः श‍ृणुत ॥ ४७.२॥\n\nपुष्यस्नानं नृपतेः कर्तव्यं दैववित्पुरोधाभ्याम् ।\nनातः परं पवित्रं सर्वौत्पातान्तकरमस्ति ॥ ४७.३॥\n\nश्लेष्मातकाक्षकण्टकिकटुतिक्तविगन्धिपादपविहीने ।\nकौशिकगृध्रप्रभृतिभिः अनिष्टविहगैः परित्यक्ते ॥ ४७.४॥\n\nतरुणतरुगुल्मवल्लीलताप्रतानान्विते (वृते) वनोद्देशे ।\nनिरुपहतपत्रपल्ल्वमनोज्ञमधुरद्रुमप्राये ॥ ४७.५॥\n\nकृकवाकुजीवजीवकशुकशिखिशतपत्रचाषहारीतैः ।\nक्रकरचकोरकपिञ्जलवञ्जुलपारावतश्रीकैः ॥ ४७.६॥\n\nकुसुमरसपानमत्तद्विरेफपुंस्कोकिलादिभिश्चान्यैः ।\nविरुते वनोपकण्ठे क्षेत्रागारे शुचावथवा ॥ ४७.७॥\n\nहृदिनी (ह्रदिनी) विलासिनीनां जलखगनखविक्षतेषु रम्येषु ।\nपुलिनजघनेषु कुर्याद् दृक्मनसोः प्रीतिजननेषु ॥ ४७.८॥\n\nप्रोत्प्लुतहंसच्छत्रे कारण्डवकुररसारसोद्गीते ।\nफुल्लेन्दीवरनयने सरसि सहस्राक्षकान्तिधरे ॥ ४७.९॥\n\nप्रोत्फुल्लकमलवदनाः कलहंसकल (अद्द्।स्वन) प्रभाषिण्यः ।\nप्रोत्तुंगकुड्मलकुचा यस्मिन् नलिनीविलासिन्यः ॥ ४७.१०॥\n\nकुर्याद् गोरोमन्थजफेनलवशकृत्खुरक्षतौपचिते ।\nअचिरप्रसूतहुंकृतवल्गितवत्सौत्सवे गोष्ठे ॥ ४७.११॥\n\nअथवा समुद्रतीरे कुशलागतरत्नपोत (पोतरत्न) संबाधे ।\nघननिचुललीनजलचरसितखगशबलीकृतोपान्ते ॥ ४७.१२॥\n\nक्षमया क्रोध इव जितः सिंहो मृग्याभिभूयते येषु (यत्र) ।\nदत्ताभयखगमृगशावकेषु तेष्वाश्रमेष्वथवा ॥ ४७.१३॥\n\nकांचीकलापनूपुरगुरुजघनौद्वहनविघ्नितपदाभिः ।\nश्रीमति मृगेक्षणाभिः गृहेऽन्यब्भृतवल्गुवचनाभिः ॥ ४७.१४॥\n\nपुण्येष्वायतनेषु च तीर्थेषूद्यानरम्यदेशेषु ।\nपूर्वोदक्प्लवभूमौ प्रदक्षिणांभोवहायां च ॥ ४७.१५॥\n\nभस्मांगारास्थ्यूषरतुषकेशश्वभ्रकर्कटावासैः ।\nश्वाविध (श्वाविन्) मूषकविवरैः वल्मीकैः या च सन्त्यक्ता ॥ ४७.१६॥\n\nधात्री घना सुगन्धा स्निग्धा मधुरा समा च विजयाय ।\nसेनावासेऽपि एवं योजयितव्या यथायोगम् ॥ ४७.१७॥\n\nनिष्क्रम्य पुरान् नक्तं दैवज्ञामात्ययाजकाः प्राच्याम् ।\nकौबेर्यां वा कृत्वा बलिं दिशीशाधिपायां वा ॥ ४७.१८॥\n\nलाजाक्षतदधिकुसुमैः प्रयतः प्रणतः पुरोहितः कुर्यात् ।\nआवाहनमथ मन्त्रः तस्मिन् मुनिभिः समुद्दिष्टः ॥ ४७.१९॥\n\n                    (मन्त्र ४७.२०-२१)\nआगच्छन्तु सुराः सर्वे येऽत्र पूजाभिलाषिणः ।\nदिशो नागा द्विजाश्चैव ये चाप्यन्ये (चानेयपि)ऽंशभागिनः ॥ ४७.२०॥\n\nआवाह्यएवम् ततः सर्वान् एवं ब्रूयात् पुरोहितः ।\nश्वः पूजां प्राप्य यास्यन्ति दत्त्वा शान्तिं महीपतेः ॥ ४७.२१॥\n\nआवाहितेषु कृत्वा पूजां तां शर्वरीं वसेयुः ते ।\nसदसत्स्वप्ननिमित्तं यात्रायां स्वप्नविधिरुक्तः ॥ ४७.२२॥\n\nअपरेऽहनि प्रभाते संभारान् उपहरेद् यथोक्तगुणान् ।\nगत्वाऽवनिप्रदेशे श्लोकाश्चाप्यत्र मुनिगीताः ॥ ४७.२३॥\n\nतस्मिन् मण्डलमालिख्य कल्पयेत् तत्र मेदिनीम् ।\nनानारत्नाकरवतीं स्थानानि विविधानि च ॥ ४७.२४॥\n\nपुरोहितो यथास्थानं नागान् यक्षान् सुरान् पितुन् ।\nगन्धर्वाप्सरसश्चैव मुनीन् सिद्धांश्च विन्यसेत् ॥ ४७.२५॥\n\nग्रहांश्च सर्व (सह) नक्षत्रै रुद्रांश्च सह मातृभिः ।\nस्कन्दं विष्णुं विशाखं च लोकपालान् सुरस्त्रियः ॥ ४७.२६॥\n\nवर्णकैः विविधैः कृत्वा हृद्यैः गन्धगुणान्वितैः ।\nयथास्वं पूजयेद् विद्वान् गन्धमाल्यानुलेपनैः ॥ ४७.२७॥\n\nभक्ष्यैः अन्नैश्च विविधैः फलमूलामिषैः तथा ।\nपानैश्च (पानकैः) विविधैः हृद्यैः सुराक्षीरासवादिभिः ॥ ४७.२८॥\n\nकथयाम्यतः परमहं पूजामस्मिन् यथाभिलिखितानाम् ।\nग्रहयज्ञे यः प्रोक्तो विधिः ग्रहाणां स कर्तव्यः ॥ ४७.२९॥\n\nमांसओदनमद्यैः पिशाचदितितनयदानवाः पूज्याः ।\nअभ्यञ्जनाञ्जनतिलैः पितरो मांसओदनैश्चापि ॥ ४७.३०॥\n\nसामयजुर्भिः मुनयः त्वृग्भिः गन्धैश्च धूपमाल्ययुतैः ।\nअश्लेषकवर्णैः त्रिमधुरेण चाभ्यर्चयेद् नागान् ॥ ४७.३१॥\n\nधूपूज्याहुतिमाल्यैः विबुधान् रत्नः (रत्नैः) स्तुतिप्रणामैश्च ।\nगन्धर्वान् अप्सरसो गन्धैः माल्यैश्च सुसुगन्धैः ॥ ४७.३२॥\n\nशेषां तु सार्ववर्णिकबलिभिः पूजां न्यसेग सर्वेषाम् ।\nप्रतिसरवस्त्रपताकाभूषणयज्ञोपवीतानि ॥ ४७.३३॥\n\nमण्डलपश्चिमभागे कृत्वाग्निं दक्षिणेऽथवा वेद्याम् ।\nआदद्यात् संभारान् दर्भान् दीर्घान् अगर्भांश्च ॥ ४७.३४॥\n\nलाजाज्याक्षतदधिमधुसिद्धार्थकगन्धसुमनसो धूपः (धुपान्) ।\nगोरोचनाञ्जनतिलाः (तिलान्) स्वर्तुजमधुराणि च फलानि ॥ ४७.३५॥\n\nसघृतस्य पायसस्य च तत्र शरावाणि तैश्च संभारैः ।\nपश्चिमवेद्यां पूजां कुर्यात् स्नानस्य सा वेदी ॥ ४७.३६॥\n\nतस्याः कोणेषु दृढान् कलशान् सितसूत्रवेष्टितग्रीवान् ।\nसक्षीरवृक्षपल्लवफलापिधानान् व्यवस्थाप्य ॥ ४७.३७॥\n\nपुष्यस्नानविमिश्रेणापूर्णान् अंभसा सरत्नांश्च ।\nपुष्यस्नानद्रव्याणि आदद्याद् गर्गगीतानि ॥ ४७.३८॥\n\nज्योतिष्मतीं त्रायमाणामभयामपराजिताम् ।\nजीवां विश्वेश्वरीं पाठां समंगां विजयां तथा ॥ ४७.३९॥\n\nसहां च सहदेवीं च पूर्णकोशां श्तावरीम् ।\nअरिष्टिकां शिवां भद्रां तेषु कुंभेषु विन्यसेत् ॥ ४७.४०॥\n\nब्राह्मीं क्षेमामजां चैव सर्वबीजानि कांचनीं (कांचनं) ।\nमंगल्यानि यथालाभं सर्वौषध्यो रसाः (रसां) तथा ॥ ४७.४१॥\n\nरत्नानि सर्वगन्धाः (सर्वगन्धांश) च बिल्वं च सविकंकतम् ।\nप्रशस्तनाम्न्यश्चौषध्यो हिरण्यं मंगलानि च ॥ ४७.४२॥\n\nआदावनडुहश्चर्म जरया संहृतायुषः ।\nप्रशस्तलक्षणभृतः प्राचीनग्रीवमास्तरेत् ॥ ४७.४३॥\n\nततो वृषस्य योधस्य चर्म रोहितमक्षतम् ।\nसिंहस्याथ तृतीयं स्याद् व्याघ्रस्य च ततः परम् ॥ ४७.४४॥\n\nचत्वार्येतानि चर्माणि तस्यां वेद्यामुपास्तरेत् ।\nशुभे मुहूर्ते सम्प्राप्ते पुष्ययुक्ते निशाकरे ॥ ४७.४५॥\n\nभद्रासनमेकतमेन कारितं कनकरजतताम्राणाम् ।\nक्षीरतरुनिर्मितं वा विन्यस्यं चर्मणामुपरि ॥ ४७.४६॥\n\nत्रिविधः तस्यौच्छ्रायो हस्तः पादाधिकोऽर्धयुक्तश्च ।\nमाण्डलिकानन्तरजित्समस्तराज्यार्थिनां शुभदः ॥ ४७.४७॥\n\nअन्तर्धाय हिरण्यं तत्रौपविशेन् नरेश्वरः सुमनाः ।\nसचिवाप्तपुरोहितदैवपौरकल्याणनामवृतः ॥ ४७.४८॥\n\nवन्दिजनपौरविप्रैः प्रघुष्ट (विप्रप्रघुष्ट) पुण्याहवेदनिर्घोषैः ।\nसमृदंगशंखतूर्यैः मंगलशब्दैः हतानिष्टः ॥ ४७.४९॥\n\nअहतक्षौमनिवसनं पुरोहितः कंबलेन संछाद्य ।\nकृतबलिपूजं कलशैः अभिषिंचेत् सर्पिषा पूर्णैः ॥ ४७.५०॥\n\nअष्टावष्टाविंशतिः अष्टशतं वापि कलशपरिमाणम् ।\nअधिकेऽधिके गुणोत्तरमयं च मन्त्रोऽत्र मुनिगीतः ॥ ४७.५१॥\n\n                       (मन्त्र)\nआज्यं तेजः समुद्दिष्टमाज्यं पापहरं परम् ।\nआज्यं सुराणामाहार आज्ये लोकाः प्रतिष्ठिताः ॥ ४७.५२॥\n\nभौमान्तरिक्षं दिव्यं वा यत् ते कल्मषं (कल्विषं) आगतम् ।\nसर्वं तदाज्यसंस्पर्शात् प्रणाशमुपगच्छतु ॥ ४७.५३॥\n\nकंबलमपनीय ततः पुष्यस्नानांबुभिः सफलपुष्पैः ।\nअभिषिंचेन् मनुजेन्द्रं पुरोहितोऽनेन मन्त्रेण ॥ ४७.५४॥\n\n                       (मन्त्र)\nसुराः त्वामभिषिंचन्तु ये च सिद्धाः पुरातनाः ।\nब्रह्मा विष्णुश्च रुद्रः (शंभुः) च साध्याश्च समरुद्गणाः ॥ ४७.५५॥\n\nआदित्या वसवो रुद्रा अश्विनौ च भिषग्वरौ ।\nअदितिः देवमाता च स्वाहा सिद्धिः सरस्वती ॥ ४७.५६॥\n\nकीर्तिः लक्ष्मीः धृतिः श्रीश्च सिनीवाली कुहूः तथा ।\nदनुश्च सुरसा चैव विनता कद्रुः एव च ॥ ४७.५७॥\n\nदेवपत्न्यश्च या नोक्ता देवमातर एव च ।\nसर्वाः त्वामभिषिंचन्तु दिव्याश्चाप्सरसां गणाः ॥ ४७.५८॥\n\nनक्षत्राणि मुहूर्ताश्च पक्षाहोरात्रसन्धयः ।\nसंवत्सरा दिनेशाश्च कलाः काष्ठाः क्षणा लवा ।\nसर्वे त्वामभिषिंचन्तु कालस्यावयवाः शुभाः ।\nएते चान्ये च मुनयो वेदव्रतपरायणाः ॥ ४७.६०(४८.७०अब्)॥\n\nसशिष्याः तेऽभिषिंचन्तु सदाराश्च तपोधनाः ।\nवैमानिकाः सुरगणा मनवः सागरैः सह ॥ ४७.६१॥\n\nसरितश्च महाभागा नागाः किंपुरुषाश्तथा ।\nवैखानसा महाभागा द्विजा वैहायसाश्च ये ॥ ४७.६२॥\n\nसप्तर्षयः सदाराश्च ध्रुवस्थानानि यानि च ।\nमरीचिः अत्रिः पुलहः पुलस्त्यः क्रतुः अंगिराः ॥ ४७.६३॥\n\nभृगुः सनत्कुमारश्च सनकोऽथ सनन्दनः ।\nसनातनश्च दक्षश्च जैगीषव्यो भगन्दरः ॥ ४७.६४॥\n\nएकतश्च द्वितश्चैव त्रितो जाबालिकश्यपौ ।\nदुर्वासा दुर्विनीतश्च कण्वः कात्यायनः तथा ॥ ४७.६५॥\n\nमार्कण्डेयो दीर्घतपाः शुनःशेफो विदूरथः ।\nऊर्ध्वः संवर्तकश्चैव च्यवनोऽत्रिः पराशरः ॥ ४७.६६॥\n\nद्वैपायनो यवक्रीतो देवराजः सहानुजः ।\nपर्वताः तरवो वल्ल्यः पुण्यानि आयतनानि च ॥ ४७.६७॥\n\nप्रजापतिः दितिश्चैव गावो विश्वस्य मातरः ।\nवाहनानि च दिव्यानि सर्वलोकाश्चराचराः ॥ ४७.६८॥\n\nअग्नयः पितरः तारा जीमूताः खं दिशो जलम् ।\nएते चान्ये च बहवः पुण्यसंकीर्तनाः शुभैः (शुभाः) ॥ ४७.६९॥\n\nतोयैः त्वामभिषिंचन्तु सर्वोत्पातनिबर्हणैः ।\nयथाभिषिक्तो मघवान् एतैः मुदितमनसैः (कल्याणम् ते प्रकुर्वन्तु आयुरारोग्यमेव्व च) ॥ ४७.७०॥\n\nइत्येतैश्चान्यैश्चाप्यथर्वकल्प आहितैः (विहितैः) सरुद्रगणैः ।\nकौष्माण्डमहारौहिणकुबेरहृद्यैः समृद्ध्या च ॥ ४७.७१॥\n\nआपोहिष्ठातिसृभिः हिरण्यवर्णा इति चतसृभिः जप्तम् ।\nकार्पासिकवस्त्रयुगं बिभृयात् स्नातो नराधिपतिः ॥ ४७.७२॥\n\nपुण्याहशंखशब्दैः आचान्तोऽभ्यर्च्य देवगुरुविप्रान् ।\nछत्रध्वजायुधानि च ततः स्वपूजां प्रयुञ्जीत ॥ ४७.७३॥\n\nआयुष्यं वर्चस्यं रायस्पोषाभिः ऋग्भिः एताभिः ।\nपरिजप्तं वैजयिकं नवं विदध्यादलंकारम् ॥ ४७.७४॥\n\nगत्वा द्वितीयवेदीं समुपविशेगर्मणां उपरि राजा ।\nदेयानि चैव चर्माणि उपर्युपर्येवमेतानि ॥ ४७.७५॥\n\nवृषस्य वृषदंशस्य रुरोश्च पृषतस्य च ।\nतेषामुपरि सिंहस्य व्याघ्रस्य च ततः परम् ॥ ४७.७६॥\n\nमुख्यस्थाने जुहुयात् पुरोहितोऽग्निं समित्तिलघृताद्यैः ।\nत्रिनयनशक्रबृहस्पतिनारायणनित्यगतिऋग्भिः ॥ ४७.७७॥\n\nइन्द्रध्वजनिर्दिष्टानि अग्निनिमित्तानि दैवविद् ब्रूयात् ।\nकृत्वाऽशेषसमाप्तिं पुरोहितः प्राञ्जलिः ब्रूयात् ॥ ४७.७८॥\n\nयान्तु देवगणाः सर्वे पूजामादाय पार्थिवात् ।\nसिद्धिं दत्त्वा तु विपुलांसुविपुलां) पुनः आगमनाय च (वै) ॥ ४७.७९॥\n\nनृपतिः अतो दैवज्ञं पुरोहितं चार्चयेद् धनैः बहुभिः ।\nअन्यांश्च दक्षिणीयान् यथोचितं (यथार्हतः) श्रोत्रियप्रभृतीन् ॥ ४७.८०॥\n\nदत्त्वाऽभयं प्रजानामाघातस्थानगान् विसृज्य पशून् ।\nबधनमोक्षं कुर्यादभ्यनन्तरदोषकृद्वर्जम् ॥ ४७.८१॥\n\nएतत् प्रयुज्यमानं प्रतिपुष्यं सुखयशोऽर्थवृद्धिकरम् ।\nपुष्याद् (पुष्यं) विनार्धफलदा पौषी शान्तिः परा (पुरा) प्रोक्ता ॥ ४७.८२॥\n\nराष्ट्रौत्पातौपसर्गेषु राहोः केतोश्च दर्शने ।\nग्रहावमर्दने चैव पुष्यस्नानं समाचरेत् ॥ ४७.८३॥\n\nनास्ति लोके स उत्पातो यो ह्यनेन न शाम्यति ।\nमंगलं चापरं नास्ति यदस्मादतिरिच्यते ॥ ४७.८४॥\n\nअधिराज्यार्थिनो राज्ञः पुत्रजन्म च कांक्षतः ।\nतत्पूर्वमभिषेके च विधिः एष प्रशस्यते ॥ ४७.८५॥\n\nमहेन्द्रार्थमुवाचैदम् बृहत्कीर्तिः बृहस्पतिः ।\nस्नानमायुष्प्रजावृद्धिसौभाग्यकरणं परम् ॥ ४७.८६॥\n\nअनेनैव विधानेन हस्त्यश्वं स्नापयेत् ततः (स्नापयीत यः) ।\nतस्यामयविनिर्मुक्तं परां सिद्धिमवाप्नुयात् ॥ ४७.८७॥\n\nअध्याय ४८ पट्टलक्षणाध्यायः\n\nविस्तरशो निर्दिष्टं पट्टाणां लक्षणं यदाचार्यैः ।\nतत् संक्षेपः क्रियते मयाऽत्र सकलार्थसम्पन्नः ॥ ४८.१॥\n\nपट्टः शुभदो राज्णां मध्येऽष्टावंगुलानि विस्तीर्णः ।\nसप्त नरेन्द्रमहिष्याः षड् युवराजस्य निर्दिष्टः ॥ ४८.२॥\n\nचतुरंगुलविस्तारः पट्टः सेनापतेः भवति मध्ये ।\nद्वे च प्रसादपट्टः पंचैते कीर्तिताः पट्टाः ॥ ४८.३॥\n\nसर्वे द्विगुणायामा मध्यादर्धेन पार्श्वविस्तीर्णाः ।\nसर्वे च शुद्धकांचनविनिर्मिताः श्रेयसो वृद्ध्यै ॥ ४८.४॥\n\nपंचशिखो भूमिपतेः त्रिशिखो युवराजपार्थिवमहिष्योः ।\nएकशिखः सैन्यपतेः प्रसादपट्टो विना शिखया ॥ ४८.५॥\n\nक्रियमाणं यदि पत्रं सुखेन विस्तारमेति पट्टस्य ।\nवृद्धिजयौ भूमिपतेः तथा प्रजानां च सुखसम्पत् ॥ ४८.६॥\n\nजीवितराज्यविनाशं करोति मध्ये व्रणः समुत्पन्नः ।\nमध्ये स्फुटितः त्याज्यो विघ्नकरः पार्श्वयोः स्फुटितः ॥ ४८.७॥\n\nअशुभनिमित्तौत्पत्तौ शास्त्रज्ञः शान्तिमादिशेद् राज्ञः ।\nशस्तनिमित्तः पट्टो नृपराष्ट्रविवृद्धये भवति ॥ ४८.८॥\n\nअध्याय ४९ खड्गलक्षणाध्यायः\n\nअंगुलशतार्धमुत्तम ऊनः स्यात् पंचविंशतिः (पञ्चविंशतिं) खड्गः ।\nअंगुलमानाज्ञेयो व्रणोऽशुभो विषमपर्वस्थः ॥ ४९.१॥\n\nश्रीवृक्षवर्धमानातपत्रशिवलिंगकुण्डलाब्जानाम् ।\nसदृशा व्रणाः प्रशस्ता ध्वजायुधस्वस्तिकानां च ॥ ४९.२॥\n\nकृकलासकाककंकक्रव्यादकबन्धवृश्चिकाकृतयः ।\nखड्गे व्रणा न शुभदा वंशानुगताः प्रभूताश्च ॥ ४९.३॥\n\nस्फुटितो ह्रस्वः कुण्ठो वंशच्छिन्नो न दृग्मनोऽनुगतः ।\nअस्वन इति चानिष्टः प्रोक्तविपर्यस्त इष्टफलः ॥ ४९.४॥\n\nक्वणितं मरणायौक्तं पराजयाय प्रवर्तनं कोशात् ।\nस्वयमुद्गीर्णे युद्धं ज्वलिते विजयो भवति खड्गे ॥ ४९.५॥\n\nनाकारणं विवृणुयान् न विघट्टयेग\nपश्येन् न तत्र वदनं न वदेग मूल्यम् ।\nदेशं न चास्य कथयेत् प्रतिमान् आनयेन् न\nनैव स्पृशेन् नृपतिः अप्रयतोऽसियष्टिम् ॥ ४९.६॥\n\nगोजिह्वासंस्थानो नीलोत्पलवंशपत्रसदृशश्च ।\nकरवीरपत्रशूलाग्रमण्डलाग्राः प्रशस्ताः स्युः ॥ ४९.७॥\n\nनिष्पन्नो न छेद्यो निकषैः कार्यः प्रमाणयुक्तः सः ।\nमूले म्रियते स्वामी जननी तस्याग्रतश्छिन्ने ॥ ४९.८॥\n\nयस्मिन् त्सरुप्रदेशे व्रणो भवेत् तद्वदेव खड्गस्य ।\nवनितानामिव तिलको गुह्ये वाच्यो मुखे दृष्ट्वा ॥ ४९.९॥\n\nअथवा स्पृशति यदंगं प्रष्टा निस्त्रिंशभृत् तदवधार्य ।\nकोशस्थस्यादेश्यो व्रणोऽस्ति शास्त्रं विदित्वेदम् ॥ ४९.१०॥\n\nशिरसि स्पृष्टे प्रथमे अंगुले द्वितीये ललाटसंस्पर्शे ।\nभ्रूमध्ये च तृतीये नेत्रे स्पृष्टे चत्रुथे च ॥ ४९.११॥\n\nनासौष्ठ (नासोष्ठ) कपोलहनुश्रवणग्रीवांसके च (अंसकेषु) पंचाद्याः ।\nउरसि द्वादशसंस्थः त्रयोदशे कक्षयोः ज्ञेयः ॥ ४९.१२॥\n\nस्तनहृदयोदरकुक्षिनाभौ (कुक्षिनाभीषु) तु चतुर्दशादयो ज्ञेयाः ।\nनाभिमूले कठ्यां गुह्ये चैकोनविंशतितः ॥ ४९.१३॥\n\nऊर्वोः द्वाविंशे स्यादूर्वोः मध्ये व्रणः त्रयोविंशे ।\nजानुनि च चतुर्विंशे जंघायां पंचविंशे च ॥ ४९.१४॥\n\nजंघामध्ये गुल्फे पार्ष्ण्यां पादे तदंगुलीष्वपि च ।\nषड्विंशतिकाद् यावत् त्रिंशदिति मतेन गर्गस्य ॥ ४९.१५॥\n\nपुत्रमरणं धनाप्तिः धनहानिः सम्पदश्च बन्धश्च ।\nएकाद्यंगुलसंस्थैः व्रणैः फलं निर्दिशेत् क्रमशः ॥ ४९.१६॥\n\nसुतलाभः कलहो हस्तिलब्धयः पुत्रमरणधनलाभौ ।\nक्रमशो विनाशवनिताप्तिचित्तदुःखानि षट्प्रभृति ॥ ४९.१७॥\n\nलब्धिः हानिः स्त्रीलब्धयो (हानिस्त्रीलब्धयो) बधो वृद्धिमरणपरितोषाः ।\nज्ञेयाश्चतुर्दशादिषु धनहानिश्चैकविंशे स्यात् ॥ ४९.१८॥\n\nवित्ताप्तिः अनिर्वाणं धनागमो मृत्युसम्पदोऽस्वत्वम् ।\nऐश्वर्यमृत्युराज्यानि च क्रमात् त्रिंशदिति यावत् ॥ ४९.१९॥\n\nपरतो न विशेषफलं विषमसमस्थाः तु पापशुभफलदाः ।\nकैश्चिदफलाः प्रदिष्टाः त्रिंशत्परतोऽग्रमिति यावत् ॥ ४९.२०॥\n\nकरवीरौत्पलगजमदघृतकुंकुमकुन्दचंपकसगन्धः ।\nशुभदोऽनिष्टो गोमूत्रपंकमेदःसदृशगन्धः ॥ ४९.२१॥\n\nकूर्मवसासृक्क्षारोपमश्च भयदुःखदो भवति गन्धः ।\nवैदूर्यकनकविद्युत्प्रभो जयारोग्यवृद्धिकरः ॥ ४९.२२॥\n\nइदमौशनसं च शस्त्रपानं\nरुधिरेण श्रियमिच्छतः प्रदीप्ताम् ।\nहविषा गुणवत्सुताभिलिप्सोः\nसलिलेनाक्षयमिच्छतश्च वित्तम् ॥ ४९.२३॥\n\nवडवौष्ट्रकरेणुदुग्धपानं\nयदि पापेन समीहतेऽर्थसिद्धिम् ।\nझषपित्तमृगाश्वबस्तदुग्धैः\nकरिहस्तच्छिदये सतालगर्भैः ॥ ४९.२४॥\n\nआर्कं पयो हुडुविषाणमषीसमेतं\nपारावताखुशकृता च युतः (युतं) प्रलेपः ।\nशस्त्रस्य तैलमथितस्य ततोऽस्य पानं\nपश्चात्शितस्य न शिलासु भवेद् विघातः ॥ ४९.२५॥\n\nक्षारे कदल्या मथितेन युक्ते\nदिनौषिते पायितमायसं यत् ।\nसम्यक् शितं चाश्मनि नैति भंगं\nन चान्यलोहेष्वपि तस्य कौण्ठ्यम् ॥ ४९.२६॥\n\nअध्याय ५० अंगविद्याध्याय\n\nदैवज्ञेन शुभाशुभं दिगुदितस्थानहृतानीक्षता\nवाच्यं प्रष्टृनिजापरांगघटनां चालोक्य कालं धिया ।\nसर्वज्ञो हि चराचरात्मकतया असौ सर्वदर्शो विभुश्\nचेष्टाव्याहृतिभिः शुभाशुभफलं सन्दर्शयत्यर्थिनाम् ॥ ५०.१॥\n\nस्थानं पुष्पसुहासिभूरिफलभृत्सुस्निग्धकृत्तिच्छद्\nसत्पक्षिच्युतशस्तसंज्ञिततरुच्छायौपगूढं समम् ।\nदेवऋषिद्विजसाधुसिद्धनिलयं सत्पुष्पसस्यौक्षितम्\nसत्स्वादूदकनिर्मलत्वजनिताह्लादं च सच्छाद्वलं (सच्छाड्वलं) ॥ ५०.२॥\n\nछिन्नभिन्नकृमिखातकण्टकिप्लुष्टरूक्षकुटिलैः न सत् कुजैः ।\nक्रूरपक्षियुतनिन्द्यनामभिः शुष्कशीर्णबहुपर्णचर्मभिः (वर्मभिः) ॥ ५०.३॥\n\nश्मशानशून्यायतनं चतुष्पथं\nतथा अमनोज्ञं विषमं सदोषरम् ।\nअवस्करांगारकपालभस्मभिश्\nचितं तुषैः शुष्कतृणैः नशोभनम् ॥ ५०.४॥\n\nप्रव्रजितनग्ननापितरिपुबन्धनसौनिकैः (सूनिकैः) तथा श्वपचैः ।\nकितवयतिपीडितैः युतमायुधमाध्वीकविक्रयैः न शुभम् ॥ ५०.५॥\n\n (दिक्काललक्षण)\nप्रागुत्तरेशाश्च दिशः प्रशस्ताः\nप्रष्टुः न वाय्वंबुयमाग्निरक्षः ।\nपूर्वाह्नकालेऽस्ति शुभं न रात्रौ\nसन्ध्याद्वये प्रश्नकृतोऽपराह्णे ॥ ५०.६॥\n\nयात्राविधाने हि शुभाशुभं यत्\nप्रोक्तं निमित्तं तदिहापि वाच्यम् ।\nदृष्ट्वा पुरो वा जनताहृतं वा\nप्रष्टुः स्थितं पाणितलेऽथ वस्त्रे ॥ ५०.७॥\n\n (पुंसंज्ञकानि)\nअथांगानि ऊरू ओष्ठस्तनवृषणपादं च दशना\nभुजौ हस्तौ गण्डौ कचगलनखांगुष्ठमपि यत् ।\nसशंखं कक्षांसं श्रवण (लल्षा सश्रवंअ) गुदसन्धीति पुरुषे\n (स्त्रीसंज्ञकानि)\nस्त्रियां भ्रूनासास्फिग्वलिकटिसुलेखांगुलिचयम् ॥ ५०.८॥\n\nजिह्वा ग्रीवा पिण्डिके पार्ष्णियुग्मं\nजंघे नाभिः कर्णपाली कृकाटी ।\n (नपुंसक)\nवक्त्रं पृष्ठं जत्रुजानुअस्थिपार्श्वं\nहृत्तालुअक्षी मेहनौरस्त्रिकं च ॥ ५०.९॥\n\nनपुंसकाख्यं च शिरो ललाटमाश्वाद्यसंज्ञैः अपरैश्चिरेण ।\nसिद्धिः भवेज्जातु नपुंसकैः नो रूक्षक्षतैः भग्नकृशैश्च पूर्वैः ॥ ५०.१०॥\n\nस्पृष्टे वा चालिते वापि पादांगुष्ठेऽक्षिरुग् भवेत् ।\nअंगुल्यां दुहितुः शोकं शिरोघाते नृपाद् भयम् ॥ ५०.११॥\n\nविप्रयोगमुरसि स्वगात्रतः कर्पटाहृतिः अनर्थदा भवेत् ।\nस्यात् प्रियाप्तिः अभिगृह्य कर्पटं पृच्छतश्चरणपादयोजितुः ॥ ५०.१२॥\n\nपादांगुष्ठेन विलिखेद् भूमिं क्षेत्रौत्थचिन्तया ।\nहस्तेन पादौ कण्डूयेत् तस्य दासीमयी (दासीमया) च सा ॥ ५०.१३॥\n\nतालभूर्जपटदर्शनेऽंशुकं चिन्तयेत् कचतुषास्थिभस्मगम् ।\nव्याधिः आश्रयति रज्जुजालकं वल्कलं च समवेक्ष्य बन्धनम् ॥ ५०.१४॥\n\nपिप्पलीमरिचशुण्ठिवारिदै रोध्रकुष्ठवसनांबुजीरकैः ।\nगन्धमांसिशतपुष्पया वदेत् पृच्छतः तगरकेण चिन्तयेत् (चिन्तनं) ॥ ५०.१५॥\n\nस्त्रीपुरुषदोषपीडितसर्वार्थ (अध्व) सुतार्थधान्न्यतनयानाम् ।\nद्विचतुष्पदक्षितीनां विनाशतः कीर्तितैः दृष्टैः ॥ ५०.१६॥\n\nन्यग्रोधमधुकतिन्दुकजंबूप्लक्षाम्रबदर (बदरि) जातिफलैः ।\nधनकनकपुरुषलोहांशुकरूप्याउदुंबराप्तिः (उदुंबराप्तिः) अपि करगैः ॥ ५०.१७॥\n\nधान्यपरिपूर्णपात्रं कुंभः पूर्णः कुटुंबवृद्धिकरौ ।\nगजगोशुनां पुरीषं धनयुवतिसुहृद्विनाशकरम् ॥ ५०.१८॥\n\nपशुहस्तिमहिषपंकजरजतव्याघ्रैः लभेत दन्दृष्टैः ।\nअविधननिवसनमलयजकौशेयाभरणसंघातम् ॥ ५०.१९॥\n\nपृच्छा वृद्धश्रावकसुपरिव्राड्दर्शने नृभिः विहिता ।\nमित्रद्यूतार्थभवा गणिकानृपसूतिकार्थकृता ॥ ५०.२०॥\n\nशाक्यौपाध्यायार्हत् (आर्हत) निर्ग्रन्थि (निर्(ग्र्)अन्थ) निमित्तनिगमकैवर्तैः ।\nचौरचमूपतिवणिजां दासीयोधापणस्थवध्यानाम् ॥ ५०.२१॥\n\nतापसे शौण्डिके दृष्टे प्रोषितं पशुपालनम् ।\nहृद्गतं प्रच्छकस्य (पृच्छकस्य) स्यादुंछवृटौ विपन्नता ॥ ५०.२२॥\n\nइच्छामि प्रष्टुं भण पश्यत्वार्यः समादिशेत्युक्ते ।\nसंयोगकुटुंबौत्था लाभैश्वर्यौद्गता चिन्ता ॥ ५०.२३॥\n\nनिर्दिशेति गदिते जयाध्वजा (जयाध्वगा)\nप्रत्यवेक्ष्य मम चिन्तितं वद ।\nआशु सर्वजनमध्यगं त्वया\nदृश्यतामिति च बन्धुचौरजा ॥ ५०.२४॥\n\n (चौरविज्ञान)\nअन्तःस्थे अंगे स्वजन उदितो बाह्यजे बाह्य एव (एवं)\nपादांगुष्ठांगुलिकलनया दासदासीजनः स्यात् ।\nजंघे प्रेष्यो भवति भगिनी नाभितो हृत्स्वभार्या\nपाण्यंगुष्ठांगुलिचयकृतस्पर्शने पुत्रकन्ये ॥ ५०.२५॥\n\nमातरं जठरे मूर्ध्नि गुरुं दक्षिणवामकौ ।\nबाहू भ्राता अथ तत्पत्नी स्पृष्ट्वैवं चौरमादिशेत् ॥ ५०.२६॥\n\n (अपहृतस्य लाभ)\nअन्तरंगमवमुच्य बाह्यगस्पर्शनं यदि करोति पृच्छकः ।\nश्लेष्ममूत्रशकृतः त्यजन्त्यथो (त्यजन्नधः) पातयेत् करतलस्थवस्तु चेत् ॥ ५०.२७॥\n\nभृशमवनामितांगपरिमोटनतोऽपि अथवा\nजनधृतरिक्तभाण्डमवलोक्य च चौरजनम् ।\nहृतपतितक्षतास्मृतविनष्टभग्नगत\nउन्मुषितमृताद्यनिष्टरवतो लभते न हृतम् ॥ ५०.२८॥\n\n (पीडार्तानां मरण)\nनिगदितमिदं यत्तत् सर्वं तुषास्थिविषादिकैः\nसह मृतिकरं पीडार्तानां समं रुदितक्षतैः (क्षुतैः) ।\n (भोजनज्ञान)\nअवयवमपि स्पृष्ट्वा अन्तःस्थं दृढं मरुदाहरेद्\nअतिबहु तदा भुक्त्वा अन्नं संस्थितः सुहितो वदेत् ॥ ५०.२९॥\n\nललाटस्पर्शनात्शूकदर्शनात्शालिजौदनम् ।\nउरःस्पर्शात् षष्टिक आख्यं (अन्नं) ग्रीवास्पर्शे च यावकम् ॥ ५०.३०॥\n\nकुक्षिकुचजठरजानुस्पर्शे माषाः पयस्तिलयवाग्वः ।\nआस्वादयते (आस्वादयतः) चओष्ठौ लिहते मधुरं रसं ज्ञेयम् ॥ ५०.३१॥\n\nविसृक्के (विस्पृक्के) स्फोटयेज्जिह्वामाम्ले वक्त्रं विकूणयेत् ।\nकटुकेऽथ कषायेऽथ (कटुतिक्तकषायोष्णैः) हिक्केत् ष्ठीवेग सेन्धवे ॥ ५०.३२॥\n\nश्लेष्मत्यागे शुष्कतिक्तं तदल्पं\nश्रुत्वा क्रव्यादं वा प्रेक्ष्य वा मांसमिश्रम् ।\nभ्रूगण्डओष्ठस्पर्शने शाकुनं तद्\nभुक्तं तेनेत्युक्तमेतन् निमित्तम् ॥ ५०.३३॥\n\nमूर्धगलकेशहनुशंखकर्णजंघं वस्तिं च स्पृष्ट्वा ।\nगजमहिषमेषशूकरगोशशमृगमहिष मांसयुग् भुक्तम् ॥ ५०.३४॥\n\nद्षृटे श्रुतेऽपु अशकुने गोधामत्स्यामिषं वदेद् भुक्तम् ।\nगर्भिण्या गर्भस्य च निपतनमेवं प्रकल्पयेत् प्रश्ने ॥ ५०.३५॥\n\n (गर्भिण्या जन्म)\nपुंस्त्रीनपुंसकाख्ये दृष्टेऽनुमिते पुरःस्थिते स्पृष्टे ।\nतज्जन्म भवति पानान्नपुष्पफलदर्शने च शुभम् ॥ ५०.३६॥\n\nअंगुष्ठेन भ्रूदरं वांगुलिं वा\nस्पृष्ट्वा पृच्छेद् गर्भचिन्ता तदा स्यात् ।\nमध आज्याद्यैः हेमरत्नप्रवालैः\nअग्रस्थैः वा मातृधात्र्यात्मजैश्च ॥ ५०.३७॥\n\nगर्भयुता जठरे करगे स्याद्\nदुष्टनिमित्तवशात् तदुदासः ।\nकर्षति तज्जठरं यदि पीठ\nउत्पीडनतं करगे च करेऽपि ॥ ५०.३८॥\n\nघ्राणाया दक्षिणे द्वारे स्पृष्टे मासोत्तरं वदेत् ।\nवामेऽब्दौ (द्वौ) कर्ण एवं मा द्विचतुर्घ्नः श्रुतिस्तने ॥ ५०.३९॥\n\nवेणीमूले त्रीन् सुतान् कन्यके द्वे\nकर्णे पुत्रान् पंच हस्ते त्रयं च ।\nअंगुष्ठान्ते पंचकं चानुपूर्व्या\nपादांगुष्ठे पार्ष्णियुग्मेऽपि कन्याम् ॥ ५०.४०॥\n\nसव्यासव्य ऊरुसंस्पर्शे सूते कन्यासुतद्वयम् ।\nस्पृष्टे ललाटमध्यान्ते चतुस्त्रितनया भवेत् ॥ ५०.४१॥\n\nशिरोललाटभ्रूकर्णगण्डं हनुरदा गलम्\nसव्यापसव्यस्कन्धश्च हस्तौ चिबुकनालकम् ॥ ५०.४२॥\n\n (गर्भिण्याः कस्मिन् नक्षत्रे जन्तुः जन्म)\nउरः कुचं दक्षिणमपि असव्यं\nहृत्पार्श्वमेवं जठरं कटिश्च ।\nस्फिक्पायुसन्धि ऊरुयुगं च जानू\nजंघेऽथ पादाविति कृत्तिकादौ ॥ ५०.४३॥\n\nइति निगदितमेतद् गात्रसंस्पर्शलक्ष्म\nप्रकटमभिमताप्त्यै वीक्ष्य शास्त्राणि सम्यक् ।\nविपुलमतिरुदारो वेत्ति यः सर्वमेतन्\nनरपतिजनताभिः पूज्यतेऽसौ सदैव ॥ ५०.४४॥\n\nअध्याय ५१ पिटकलक्षणाध्यायः\n\nसितरक्तपीतकृष्णा विप्रादीनां क्रमेण पिटका ये ।\nते क्रमशः प्रोक्तफाला वर्णानां नाग्रजातानां (अग्रजादीनां) ॥ ५१.१॥\n\nसुस्निग्धव्यक्तशोभाः शिरसि धनचयं मूर्ध्नि सौभाग्यमाराद्\nदौर्भाग्यं भ्रूयुगोत्थाः प्रियजनघटनामाशु दुःशीलतां च ।\nतन्मध्योत्थाश्च शोकं नयनपुटगता नेत्रयोः इष्टदृष्टिं\nप्रव्रज्यां शंखदेशेऽश्रुजलनिपतनस्थानगा रान्ति चिन्तां (स्थानगाश्च अतिचिन्तां) ॥ ५१.२॥\n\nघ्राणागण्डे वसनसुतदाश्चओष्ठयोः अन्नलाभं\nकुर्युः तद्वगिबुकतलगा भूरि वित्तं ललाटे ।\nहन्वोः एवं गलकृअपदा भूषणानि अन्नपाने\nश्रोत्रे षड्भूतण (षड्भूषण) गणमपि ज्ञानमात्मस्वरूपम् ॥ ५१.३॥\n\nशिरःसन्धिग्रीवाहृदयकुचपार्श्वौरसि गता\nअयोघातं घातं सुततनयलाभं शुचमपि ।\nप्रियप्राप्तिं स्कन्धेऽपि अटनमथ भिक्षार्थमसकृद्\nविनाशं कक्षोत्था विदधति धनानां बहुमुखं (बहुसुखं) ॥ ५१.४॥\n\nदुःखशत्रुनिचयस्य विनाशं (विघातं) पृष्ठबाहुयुगजा रचयन्ति ।\nसंयमं च मणिबन्धनजाता भूषणाद्यमुपबाहुयुगोत्थाः ॥ ५१.५॥\n\nधनाप्तिं सौभाग्यं शुचमपि करांगुल्युदरगाः\nसुपानान्नं नाभौ तदध इह चौरैः धनहृतिम् ।\nधनं धान्यं बस्तौ युवतिमथ मेढ्रे सुतनयान्\nधनं सौभाग्यं वा गुदवृषणजाता विदधति ॥ ५१.६॥\n\nऊर्वोः यानानांगनालाभं जान्वोः शत्रुजनात् क्षतिम् ।\nशस्त्रेण जंघयोः गुल्फेऽध्वबन्धक्लेशदायिनः ॥ ५१.७॥\n\nस्फिक्पार्ष्णिपादजाता धननाशागम्यगमनमध्वानम् ।\nबन्धनमग्गुलिनिचयेऽग्गुष्ठे च ज्ञातिलोकतः पूजाम् ॥ ५१.८॥\n\nउत्पातगण्डपिटका दक्षिणतो वामतः त्वभीघाताः ।\nधन्या भवन्ति पुंसां तद्विपरीताश्च (तु) नारीणाम् ॥ ५१.९॥\n\nइति पिटकविभागः प्रोक्त आमूर्धतोऽयं\nव्रणतिलकविभागोऽपि एवमेव प्रकल्प्यः ।\nभवति मशकलक्ष्मावर्तजन्मापि तद्वन्\nनिगदितफलकारि प्राणिनां देहसंस्थम् ॥ ५१.१०॥\n\nअध्याय ५२ वास्तुविद्या\n\nवास्तुज्ञानमथातः कमलभवान् मुनिपरंपरायातम् ।\nक्रियतेऽधुना मया इदम् विदग्धसांवत्सरप्रीत्यै ॥ ५२.१॥\n\nकिमपि किल भूतमभवद् रुन्धानं रोदसी शरीरेण ।\nतदमरगणेन सहसा विनिगृह्याधोमुखं न्यस्तम् ॥ ५२.२॥\n\nयत्र च येन गृहीतं विबुधेनाधिष्ठितः स तत्रैव ।\nतदमरमयं विधाता वास्तुनरं कल्पयामास ॥ ५२.३॥\n\nउत्तममष्टाभ्यधिकं हस्तशतं नृपगृहं पृथुत्वेन ।\nअष्टाष्तोनानि एवं पंच सपादानि दैर्घ्येण ॥ ५२.४॥\n\nषड्भिः षड्भिः हीना सेनापतिसद्मनां चतुःषष्टिः ।\nएवं पंच गृहाणि (पंच एवं विस्तारात्) षड्भागसमन्विता दैर्घ्यम् ॥ ५२.५॥\n\nषष्टिश्चतुर्भिः हीना (चतुर्विहीना) वेश्मानि पंच सचिवस्य ।\nस्वाष्टांशयुतो दैर्घ्यं तदर्धतो राजमहिषीणाम् ॥ ५२.६॥\n\nषड्भिः षड्भिश्चैवं युवराजस्यापवर्जिता अशीतिः ।\nत्र्यंशान्विता च दैर्घ्यं पंच तदर्धैः तदनुजनानाम् ॥ ५२.७॥\n\nनृपसचिवान्तरतुल्यं सामन्तप्रवरराजपुरुषाणाम् ।\nनृपयुवराजविशेषः कंचुकिवेश्याकलाज्ञानाम् ॥ ५२.८॥\n\nअध्यक्षाधिकृतानां सर्वेषां (सर्वेषामेव) कोशरतितुल्यम् ।\nयुवराजमन्त्रिविवरं कर्मान्ताध्यक्षदूतानाम् ॥ ५२.९॥\n\nचत्वारिंशद्धीना चतुश्चतुर्भिः तु पंच यावदिति ।\nषड्भागयुता दैर्घ्यं दैवज्ञपुरोधसोः भिषजः ॥ ५२.१०॥\n\nवास्तुनि यो विस्तारः स एव चौच्छ्रायनिश्चयः शुभदः ।\nशालैकेषु गृहेष्वपि विस्ताराद् द्विगुणितं दैर्घ्यम् ॥ ५२.११॥\n\nचातुर्वर्ण्यव्यासो द्वात्रिंशत् सा (स्यात्) चतुश्चतुर्हीना ।\nआडोडशादिति परं न्यूनतरमतीव हीनानाम् ॥ ५२.१२॥\n\nसदशांशं विप्राणां क्षत्रस्याष्टांशसंयुतं दैर्घ्यम् ।\nषड्भागयुतं वैश्यस्य भवति शूद्रस्य पादयुतम् ॥ ५२.१३॥\n\nनृपसेनापतिगृहयोः अन्तरमानेन कोशरतिभवने ।\nसेनापतिचातुर्वर्ण्यविवरतो राजपुरुषाणाम् ॥ ५२.१४॥\n\nअथ पारश (पारस) वादीनां स्वमानसंयोगदलसमं भवनम् ।\nहीनाधिकं स्वमानादशुभकरं वास्तु सर्वेषाम् ॥ ५२.१५॥\n\nपश्वाश्रमिणाममितं धान्यायुधवह्निरतिगृहाणां च ।\nनैच्छन्ति शास्त्रकारा हस्तशतादुच्छ्रितं परतः ॥ ५२.१६॥\n\nसेनापतिनृपतीनां सप्ततिसहिते द्विधाकृते व्यासे ।\nशाला चतुर्दशहृते पंचत्रिंशद्धृतेऽलिन्दः ॥ ५२.१७॥\n\nहस्तद्वात्रिंशादिषु चतुश्चतुस्त्रित्रिकत्रिकाः शालाः ।\nसप्तदशत्रितयतिथित्रयोदशकृतांगुलाभ्यधिकाः ॥ ५२.१८॥\n\nत्रित्रिद्विद्विद्विसमाः क्षयक्रमादंगुलानि चैतेषाम् ।\nव्येका विंशतिः अष्टौ विंशतिः अष्टादश त्रितयम् ॥ ५२.१९॥\n\nशालात्रिभागतुल्या कर्तव्या वीथिका बहिर्भवनात् ।\nयद्यग्रतो भवति सा सोष्णीषं नाम तद्वास्तु ॥ ५२.२०॥\n\nसायाश्रयमिति पश्चात् सावष्टंभं तु पार्श्वसंस्थितया ।\nसुस्थितमिति च समन्तात्शास्त्रज्ञैः पूजिताः सर्वाः ॥ ५२.२१॥\n\nविस्तारषोडशांशः सचतुर्हस्तो भवेद् गृहौच्छ्रायः ।\nद्वादशभागेनोनो भूमौ भूमौ समस्तानाम् ॥ ५२.२२॥\n\nव्यासात् षोडशभागः सर्वेषां सद्मनां भवति भित्तिः ।\nपक्वैष्टकाकृतानां दारुकृतानां तु न विकल्पः (सविकल्पः, न विकल्पः) ॥ ५२.२३॥\n\nएकादशभागयुतः ससप्ततिः नृपबलेशयोः व्यासः ।\nउच्छ्रायो अंगुलतुल्यो द्वारस्यार्धेन विष्कंभः ॥ ५२.२४॥\n\nविप्रादीनां व्यासात् पंचांशोऽष्टादशांगुलसमेतः ।\nसाष्टांशो विष्कंभो द्वारस्य त्रिगुण उच्छ्रायः ॥ ५२.२५॥\n\nउच्छ्रायहस्तसंख्यापरिमाणानि अंगुलानि बाहुल्यम् ।\nशाखाद्वयेऽपि कार्यं सार्धं तत् स्यादुदुंबरयोः ॥ ५२.२६॥\n\nउच्छ्रायात् सप्तगुणादशीतिभागः पृथुत्वमेतेषाम् ।\nनवगुणितेऽशीत्यंशः स्तंभस्य दशांशहीनोऽग्रे ॥ ५२.२७॥\n\nसमचतुरस्रो (समचतुरश्रो) रुचको वज्रोऽष्टास्रिः (अष्टाश्रिः) द्विवज्रको द्विगुणः ।\nद्वात्रिंशता तु मध्ये प्रलीनको वृत्त इति वृत्तः ॥ ५२.२८॥\n\nस्तंभं विभज्य नवधा वहनं भागो घटोऽस्य भागोऽन्यः ।\nपद्मं तथा उत्तरोष्ठं कुर्याद् भागेन भागेन ॥ ५२.२९॥\n\nस्तंभसमं बाहुल्यं भारतुलानामुपर्युपर्यासाम् ।\nभवति तुला उपतुलानामूनं पादेन पादेन ॥ ५२.३०॥\n\nअप्रतिषिद्धालिन्दं समन्ततो वास्तु सर्वतोभद्रम् ।\nनृपविबुधसमूहानां कार्यं द्वारैश्चतुर्भिः अपि ॥ ५२.३१॥\n\nनन्द्यावर्तमलिन्दैः शालाकुड्यात् प्रदक्षिणान्तगतैः ।\nद्वारं पश्चिममस्मिन् विहाय शेषाणि कार्याणि ॥ ५२.३२॥\n\nद्वारालिन्दोऽन्तगतः प्रदक्षिणोऽन्यः शुभः ततश्चान्यः ।\nतस्मिंश (तद्वद्) च वर्धमाने द्वारं तु न दक्षिणं कार्यम् ॥ ५२.३३॥\n\nअपरोऽन्तगतोऽलिन्दः प्रागन्तगतौ तदुत्थितौ चान्यौ ।\nतदवधिविधृतः (विवृतः) चान्यः प्राग्द्वारं स्वस्तिके शुभदं (ऽशुभदं) ॥ ५२.३४॥\n\nप्राक्पश्चिमावलिन्दावन्तगतौ तदवधिस्थितौ शेषौ ।\nरुचके द्वारं न शुभदमुत्तरतोऽन्यानि शस्तानि ॥ ५२.३५॥\n\nश्रेष्ठं नन्द्यावर्तं सर्वेषां वर्धमानसंज्ञं च ।\nस्वस्तिकरुचके मध्ये शेषं शुभदं नृपादीनाम् ॥ ५२.३६॥\n\nउत्तरशालाहीनं हिरण्यनाभं त्रिशालकं धन्यम् ।\nप्राक्षालया वियुक्तं सुक्षेत्रं वृद्धिदं वास्तु ॥ ५२.३७॥\n\nयाम्याहीनं चुल्ली त्रिशालकं वित्तनाशकरमेतत् ।\nपक्षघ्नमपरया वर्जितं सुतध्वंसवैरकरम् ॥ ५२.३८॥\n\nसिद्धार्थमपरयाम्ये यमसूर्यं पश्चिमोत्तरे शाले ।\nदण्डाख्यमुदक्पूर्वे वाताख्यं प्राग्युता याम्या ॥ ५२.३९॥\n\nपूर्वापरे तु शाले गृहचुल्ली दक्षिणोत्तरे काचम् ।\nसिद्धार्थेऽर्थावाप्तिः यमसूर्ये गृहपतेः मृत्युः ॥ ५२.४०॥\n\nदण्डवधो दण्डाख्ये कलहौद्वेगः सदैव वाताख्ये ।\nवित्तविनाशश्चुल्ल्यां ज्ञातिविरोधः स्मृतः काचे ॥ ५२.४१॥\n\nएकाशीतिविभागे दश दश पूर्वोत्तरायता रेखाः ।\nअन्तः त्रयोदश सुरा द्वात्रिंशद्बाह्यकोष्ठस्थाः ॥ ५२.४२॥\n\nशिखिपर्जन्यजयन्तेन्द्रसूर्यसत्या भृशोऽन्तरिक्षश्च ।\nऐशान्यादि (ऐशान्याद्याः) क्रमशो दक्षिणपूर्वेऽनिलः कोणे ॥ ५२.४३॥\n\nपूषा वितथबृहत्क्षतयमगन्धर्वाख्यभृंगराजमृगाः ।\nपितृदौवारिकसुग्रीवकुसुमदन्तांबुपत्यसुराः ॥ ५२.४४॥\n\nशोषोऽथ पापयक्ष्मा रोगः कोणे ततोऽहिमुख्यौ च ।\nभल्लाटसोमभुजगाः ततोऽदितिः दितिः इति क्रमशः ॥ ५२.४५॥\n\nमध्ये ब्रह्मा नवकोष्ठकाधिपोऽस्यार्यमा स्थितः प्राच्याम् ।\nएकान्तरात् प्रदक्षिणमस्मात् सविता विवस्वांश्च ॥ ५२.४६॥\n\nविबुधाधिपतिः तस्मान् मित्रोऽन्यो राजयक्ष्मनामा च ।\nपृथिवी (पृथ्वी) धरापवत्सावित्येते ब्रह्मणह् परिधौ ॥ ५२.४७॥\n\nआपो नामैशाने कोणे हौताशने च सावित्रः ।\nजय इति च नैरृते रुद्र आनिलेऽभ्यन्तरपदेषु ॥ ५२.४८॥\n\nआपः तथापवत्सः पर्जन्योऽग्निः दितिश्च वर्गोऽयम् ।\nएवं कोणे कोणे पदिकाः स्युः पंच पंच सुराः ॥ ५२.४९॥\n\nबाह्या द्विपदाः शेषाः ते विबुधा विंशति समाख्याताः ।\nशेषाश्चत्वारोऽन्ये त्रिपदा दिक्ष्वर्यमाद्याः ते ॥ ५२.५०॥\n\nपूर्वोत्तरदिग्मूर्धा पुरुषोऽयमवान्मुखोऽस्य शिरसि शिखी ।\nआपो मुखे स्तनेऽस्यार्यमा ह्युरस्यापवत्सश्च ॥ ५२.५१॥\n\nपर्जन्याद्या बाह्या दृक्ष्रवणौरःस्थलांसगा देवाः ।\nसत्याद्याः पंच भुजे हस्ते सविता च सावित्रः (ससावित्रः) ॥ ५२.५२॥\n\nवितथो बृहत्क्षतयुतः पार्श्वे जठरे स्थितो विवस्वांश्च ।\nऊरू जानु च जंघे स्फिग् इति यमाद्यैः परिगृहीताः ॥ ५२.५३॥\n\nएते दक्षिणपार्श्वे स्थानेष्वेवं च वामपार्श्वस्थाः ।\nमेढ्रे शक्रजयन्तौ हृदये ब्रह्मा पिता अंघ्रिगतः (अंग्रिगतः) ॥ ५२.५४॥\n\nअष्टाष्टकपदमथवा कृत्वा रेखाश्च कोणगाः तिर्यक् ।\nब्रह्मा चतुष्पदोऽस्मिन् अर्धपदा ब्रह्मकोणस्थाः ॥ ५२.५५॥\n\nअष्तौ च बहिष्कोणेष्वर्धपदाः तदुभयस्थिताः सार्धाः ।\nउक्तेभ्यो ये शेषाः ते द्विपदा विंशतिः ते हि (च) ॥ ५२.५६॥\n\nसम्पाता वंशानां मध्यानि समानि यानि च पदानाम् ।\nमर्माणि तानि विन्द्यान् न तानि परिपीडयेत् (विन्द्यान्न् अपरिपीडयेत्) प्राज्णः ॥ ५२.५७॥\n\nतानि अशुचिभाण्डकीलस्तंभाद्यैः पीडितानि शल्यैश्च ।\nगृहभर्तुः तत्तुल्ये पीडामंगे प्रयच्छन्ति ॥ ५२.५८॥\n\nकण्डूयते यदंगं गृहभर्तुः (गृहपतिना) यत्र वा अमराहुत्याम् ।\nअशुभं भवेन् निमित्तं विकृतेः वा अग्नेः सशल्यं तत् ॥ ५२.५९॥\n\nधनहानिः दारुमये पशुपीडा रुग्भयानि चास्थिकृते ।\n% ट्वो वेर्से इन्सेर्तेद्\nलोहमये शस्त्रभयं कपालकेशेषु मृत्युः स्यात् ॥ ५३.६०॥\n\nअग्गारे स्तेनभयं भस्मनि च विनिर्दिशेत् सदाग्निभयम् ।\nशल्यं हि मर्मसंस्थं सुवर्णरजतादृतेऽत्यशुभम् ॥ ५३.६१॥\n\nमर्मण्यमर्मगो वा रुणद्ध्यर्थागमं तुषसमूहः) ।\nअपि नागदन्तको मर्मसंस्थितो दोषकृद् भवति ॥ ५२.६०॥\n\nरोगाद् वायुं पितृतो हुताशनं शोषसूत्रमपि वितथात् ।\nमुख्याद् भृशं जयन्ताग भृंगमदितेश्च सुग्रीवम् ॥ ५२.६१॥\n\nतत्सम्पाता नव ये तानि अतिमर्माणि सम्प्रदिष्टानि ।\nयश्च पदस्याष्टांशः तत् प्रोक्तं मर्मपरिमाणम् ॥ ५२.६२॥\n\nपदहस्तसंख्यया सम्मितानि वंशो अंगुलानि विस्तीर्णः ।\nवंशव्यासोऽध्यर्धः शिराप्रमाणं विनिर्दिष्टम् ॥ ५२.६३॥\n\nसुखमिच्छन् ब्रह्माणं यत्नाद् रक्षेद् गृही गृहान्तःस्थं (गृतान्तस्थं) ।\nउच्छिष्टाद्युपघाताद् गृहपतिरुपतप्यते तस्मिन् ॥ ५२.६४॥\n\nदक्षिणभुजेन हीने वास्तुनरेऽर्थक्षयो अंगनादादोषाः (अंगनादोषाः) ।\nवामेऽर्थधान्यहानिः शिरसि गुणैः हीयते सर्वैः ॥ ५२.६५॥\n\nस्त्रीदोषाः सुतमरणं प्रेष्यत्वं चापि चरणवैकल्ये ।\nअविकलपुरुषे वसतां मानार्थयुतानि सौख्यानि ॥ ५२.६६॥\n\nगृहनगरग्रामेषु च सर्वत्रैवं प्रतिष्ठिता देवाः ।\nतेषु च यथानुरूपं वर्णा विप्रादयो वास्याः ।\nवासगृहाणि च विन्द्याद् विप्रादीनामुदग्दिगाद्यानि ।\nविशतां च यथा भवनं भवन्ति तानि एव दक्षिणतः ॥ ५२.६८॥\n\nनवगुणसूत्रविभक्तानि अष्टगुणेनाथवा चतुःषष्टेः ।\nद्वाराणि यानि तेषामनलादीनां फलोपनयः ॥ ५२.६९॥\n\nअनिलभयं स्त्रीजननं (स्त्रीजन्म) प्रभूतघनता नरेन्द्रवाल्लभ्यम् ।\nक्रोधपरतानृतत्वं क्रौर्यं चौर्यं च पूर्वेण ॥ ५२.७०॥\n\nअल्पसुतत्वं प्रैष्यं नीचत्वं भक्ष्यपानसुतविऋद्धिः ।\nरौद्रं कृतघ्नमधनं सुतवीर्यघ्नं च याम्येन ॥ ५२.७१॥\n\nसुतपीडा रिपुवृद्धिः न सुतधनाप्तिः (धनस्ताप्तिः) सुतार्थफलसम्पत् ।\nधनसम्पन् नृपतिभयं धनक्षयो रोग इत्यपरे ॥ ५२.७२॥\n\nवधबन्धो रिपुवृद्धिः सुतधनलाभः (धनसुतलाभः) समस्तगुणसम्पत् ।\nपुत्रधनाप्तिः वैरं सुतेन दोषाः स्त्रिया नैःस्वम् ॥ ५२.७३॥\n\nमार्गतरुकोणकूपस्तंभभ्रमविद्धमशुब्भदं द्वारम् ।\nउच्छ्रायाद् द्विगुणमितां त्यक्त्वा भूमिं न दोषाय ॥ ५२.७४॥\n\nरथ्याविद्धं द्वारं नाशाय कुमारदोषदं तरुणा ।\nपंकद्वारे शोको व्ययोऽंबुनिःस्राविणि (अंबुनि श्राविणि) प्रोक्तः ॥ ५२.७५॥\n\nकूपेनापस्मारो भवति विनाशश्च देवताविद्धे ।\nस्तंभेन स्त्रीदोषाः कुलनाशो ब्राह्मणाभिमुखे (ब्राह्मणोऽभिमुखे) ॥ ५२.७६॥\n\nउन्मादः स्वयमुद्घाटितेऽथ पिहिते स्वयं कुलविनाशः ।\nमानाधिके नृपभयं दस्युभयं व्यसनमेव नीचे च (व्यसनदं नीचं) ॥ ५२.७७॥\n\nद्वारं द्वारस्यौपरि यत्तन् न शिवाय संकटं यच्च ।\nआव्यात्तं क्षुद्भयदं कुब्जं कुलनाशनं भवति ॥ ५२.७८॥\n\nपीडाकरमतिपीडितमन्तर्विनतं भवेदभावाय ।\nबाह्यविनते प्रवासो दिग्भ्रान्ते दस्युभिः पीडा ॥ ५२.७९॥\n\nमूलद्वारं नान्यैः द्वारैः अभिसन्दधीत रूपऋद्ध्या ।\nघटफलपत्रप्रमथादिभिश्च तन्मंगलैश्चिनुयात् ॥ ५२.८०॥\n\nऐशान्यादिषु कोणेषु संस्थिता बाह्यतो गृहस्यैताः ।\nचरकी विदारिनामा अथ पूतना राक्षसी चेति ॥ ५२.८१॥\n\nपुरभवनग्रामाणां ये कोणाः तेषु निवसतां दोषाः ।\nश्वपचादयोऽन्त्यजात्याः तेष्वेव विवृद्धिमायान्ति ॥ ५२.८२॥\n\nयाम्यादिष्वशुभफला जाताः तरवः प्रदक्षिणेनैते ।\nउदगादिषु प्रशस्ताः प्लक्षवटौदुंबराश्वत्था (उदुंबराक्ष्वत्थाः) ॥ ५२.८३॥\n\nआसन्नाः कण्ठकिनो रिपुभयदाः क्षीरिणोऽर्थनाशाय ।\nफलिनः प्रजाक्षयकरा दारूणि अपि वर्जयेदेषाम् ॥ ५२.८४॥\n\nछिन्द्याद् यदि न तरूंश्तान् तदन्तरे पूजितान् वपेदन्यत् (अन्यान्) ।\nपुन्नागाशोकारिष्टबकुलपनसान् शमीशालौ ॥ ५२.८५॥\n\nशस्तौषधिद्रुमलता मधुरा सुगन्धा\nस्निग्धा समा न सुषिरा च मही नराणाम् ।\nअप्यध्वनि श्रमविनोदमुपागतानां\nधत्ते श्रियं किमुत शाश्वतमन्दिरेषु ॥ ५२.८६॥\n\nसचिवालयेऽर्थनाशो धूर्तगृहे सुतवधः समीपस्थे ।\nउद्वेगो देवकुले चतुष्पदे (चतुष्पथे) भवति चाकीर्तिः ॥ ५२.८७॥\n\nचैत्ये भयं ग्रहकृतं वल्मीकश्वभ्रसंकुले विपदः ।\nगर्तायां तु पिपासा कूर्माकारे धनविनाशः ॥ ५२.८८॥\n\nउदगादिप्लवमिष्टं विप्रादीनां प्रदक्षिणेनैव ।\nविप्रः सर्वत्र वसेदनुवर्णमथैष्टमन्येषाम् ॥ ५२.८९॥\n\nगृहमध्ये हस्तमितं खात्वा परिपूरितं पुनः श्वभ्रम् ।\nयद्यूनमनिष्टं तत् समे समं धन्यमधिकं यत् ॥ ५२.९०॥\n\nश्वभ्रमथवा अंबुपूर्णं पदशतमित्वागतस्य यदि नोनम् ।\nतद्धन्यं यच्च भवेत् पलानि अपामाढकं चतुःषष्टिः ॥ ५२.९१॥\n\nआमे वा मृत्पात्रे श्वभ्रस्थे दीपवर्तिः अभ्यधिकम् ।\nज्वलति दिशि यस्य शस्ता सा भूमिः तस्य वर्णस्य ॥ ५२.९२॥\n\nश्वभ्रोषितं न कुसुमं यस्य (यस्मिन्) प्रम्लायतेऽनुवर्णसमम् ।\nतत्तस्य भवति शुभदं यस्य च यस्मिन् मनो रमते ॥ ५२.९३॥\n\nसितरक्तपीतकृष्णा विप्रादीनां प्रशस्यते भूमिः ।\nगन्धश्च भवति यस्यां (यस्या) घृतरुधिरान्नाद्यमद्यसमः ॥ ५२.९४॥\n\nकुशयुक्ता शरबहुला दूर्वाकाशावृता क्रेमेण मही ।\nह्यनुवर्णं (अनुवर्णं) वृद्धिकरी मधुरकषायाम्लकटुका च ॥ ५२.९५॥\n\nकृष्टां प्ररूढबीजां गोऽध्युषितां ब्राह्मणैः प्रशस्तां च ।\nगत्वा महीं गृहपतिः काले सांवत्सरोद्दिष्टे ॥ ५२.९६॥\n\nभक्ष्यैः नानाकारैः दध्यक्षतसुरभिकुसुमधूपैश्च ।\nदैवतपूजां कृत्वा स्थपतीन् अभ्यर्च्य विप्रांश्च ॥ ५२.९७॥\n\nविप्रः स्पृष्ट्वा शीर्षं वक्षश्च क्षत्रियो विशाश्च ऊरू ।\nशूद्रः पादौ स्पृष्ट्वा कुर्याद् रेखां गृहारंभे ॥ ५२.९८॥\n\nअंगुष्ठकेन कुर्यान् मध्यांगुल्याऽथवा प्रदेशिन्या ।\nकनकमणिरजतमुक्तादधिकफलकुसुमाक्षतैश्च शुभम् ॥ ५२.९९॥\n\nशस्त्रेण शस्त्रमृत्युः बन्धो लोहेन भस्मनाग्निभयम् ।\nतस्करभयं तृणेन च काष्ठौल्लिखिता च राजभयम् ॥ ५२.१००॥\n\nवक्रा पादालिखिता शत्रुभयक्लेशदा विरूपा च ।\nचर्मांगारास्थिकृता दन्तेन च भर्तुः (कर्तुः) अशिवाय ॥ ५२.१०१॥\n\nवैरमपसव्यलिखिता प्रदक्षिणं सम्पदो विनिर्देश्याः ।\nवाचः परुषा निष्ठीवितं क्षुतं चाशुभं कथितम् ॥ ५२.१०२॥\n\nअर्धनिचितं कृतं वा प्रविशन् स्थपतिः गृहे निमित्तानि ।\nअवलोकयेद् गृहपतिः क्व संस्थितः स्पृशति किं चांगम् ॥ ५२.१०३॥\n\nरविदीप्ते यदि शकुनिः तस्मिन् काले विरौति परुषरवं (परुषरवः) ।\nसंस्पृष्टांगसमानं तस्मिन् देशेऽस्थि निर्देश्यम् ॥ ५२.१०४॥\n\nशकुनसमयेऽथ्वाऽन्ये हस्त्यश्वश्वादयोऽनुवाशन्ते ।\nतत्प्रभवमस्थि तस्मिं तदंगसंभूतमेवैति ॥ ५२.१०५॥\n\nसूत्रे प्रसार्यमाणे गर्दभरावोऽस्थिशल्यमाचष्टे ।\nश्वश‍ृगाललंघिते वा सूत्रे शल्यं विनिर्देश्यम् ॥ ५२.१०६॥\n\nदिशि शान्तायां शकुनिः (शकुनो) मधुरविरावी यदा तदा वाच्यः ।\nअर्थः तस्मिन् स्थाने गृहेश्वराधिष्ठिते अंगे वा ॥ ५२.१०७॥\n\nसूत्रच्छेदे मृत्युः कीले चावान्मुखे महगः (महान् रोगः) ।\nगृहनाथस्थपतीनां स्मृतिलोपे मृत्युः आदेश्यः ॥ ५२.१०८॥\n\nस्कन्धाग्युते शिरोरुक् कुलोपसर्गोऽपवर्जिते कुंभे ।\nभग्नेऽपि च कर्मिवधश्च्युते कराद् गृहपतेः मृत्युः ॥ ५२.१०९॥\n\nदक्षिणपूर्वे कोणे कृत्वा पूजां शिलां न्यसेत् प्रथमं (प्रथमां) ।\nशेषाः प्रदक्षिणेन स्तंभाश्चैवं समुत्थाप्य (समुत्थाप्याः) ॥ ५२.११०॥\n\nछत्रस्रगंबरयुतः कृतधूपविलेपनः समुत्थाप्यः ।\nस्तंभः तथैव कार्यो द्वारोच्छ्रायः प्रयत्नेन ॥ ५२.१११॥\n\nविहगादिभिः अवलीनैः आकंपितपतितदुःस्थितैश्च तथा (फलं) ।\nशक्रध्वजसदृशफलं तदेव तस्मिन् (सदृशं तस्मिंश्च शुभं) विनिर्दिष्टम् ॥ ५२.११२॥\n\nप्रागुत्तरौन्नते धनसुतक्षयः सुतवधश्च दुर्गन्धे ।\nवक्रे ब्न्धुविनाशो न सन्ति गर्भाश्च दिन्मूढे ॥ ५२.११३॥\n\nइच्छेद् यदि गृहवृद्धिं ततः समन्ताद् विवर्धयेत् तुल्यम् ।\nएकौद्देशे दोषः प्राग् अथवाऽपि उत्तरे कुर्यात् ॥ ५२.११४॥\n\nप्राग् भवति मित्रवैरं मृत्युभयं दक्षिणेन यदि वृद्धिः ।\nअर्थविनाशः पश्चादुदग्विवृद्धिः (उदग्विवृद्धौ) मनस्तापः ॥ ५२.११५॥\n\nऐशान्यां देवहृहं महानसं यदि चापि कार्यमाग्नेय्याम् ।\nनैरृत्यां भाण्डौपस्करोऽर्थधान्यानि मारुत्याम् ॥ ५२.११६॥\n\nप्राच्यादिस्थे सलिले सुतहानिः शिखिभयं रिपुभयं च ।\nस्त्रीकलहः स्त्रीदौष्ट्यं नैःस्व्यं वित्तात्मजविवृद्धिः ॥ ५२.११७॥\n\nखगनिलयभग्नसंशुष्कदग्धदेवालयश्मशानस्थान् ।\nक्षीरतरुधवविभीतकनिंबारणिवर्जितान् छिन्द्यात् (वर्जितांश्च्छिन्द्यात्) ॥ ५२.११८॥\n\nरात्रौ कृतबलिपूजं प्रदक्षिणं छेदयेद् दिवा वृक्षम् ।\nधन्यमुदक्प्राक्पततं न ग्राह्योऽतोऽन्यथा पतितः ॥ ५२.११९॥\n\nछेदो यद्यविकारी ततः शुभं दारु तद्गृहौपयिकम् ।\nपीते तु मण्डले निर्दिशेत् तरोः मध्यगां गोधाम् ॥ ५२.१२०॥\n\nमञ्जिष्ठाभे भेको नीले सर्पः तथाऽरुणे सरटः ।\nमुद्गाभेऽश्मा कपिले तु मूषकोऽंभश्च खड्गाभे ॥ ५२.१२१॥\n\nधान्यगोगुरुहुताशसुराणां न स्वपेदुपरि नाप्यनुवंशम् ।\nनौत्तरापरशिरा न च नग्नो नैव चार्द्रचरणः श्रियमिच्छन् ॥ ५२.१२२॥\n\nभूरिपुष्पविकरं (निकरं) सतोरणं तोयपूर्णकलशौपशोभितम् ।\nधूपगन्धबलिपूजितामरं ब्राह्मणध्वनियुतं विशेद् गृहम् ॥ ५२.१२३॥\n\nअध्याय ५३ दकार्गलाध्यायः\n\nधर्म्यं यशस्यं च वदाम्यतोऽहं दकार्गलं (दगार्गलं) येन जलोपलब्धिः ।\nपुंसां यथांगेषु शिराः तथैव क्षितावपि प्रोन्नतनिम्नसंस्थाः ॥ ५३.१॥\n\nएकेन वर्णेन रसेन चांभश्च्युतं नभस्तो वसुधाविशेषात् ।\nनानारसत्वं बहुवर्णतां च गतं परीक्ष्यं क्षितितुल्यमेव ॥ ५३.२॥\n\nपुरुहूतानलयमनिरृतिवरुणपवनेन्दुशंकरा देवाः ।\nविज्ञातव्याः क्रमशः प्राच्याद्यानां दिशां पतयः ॥ ५३.३॥\n\nदिक्पतिसंज्ञा च शिरा नवमी मध्ये महाशिरानाम्नी ।\nएताभ्योऽन्याः शतशो विनिःसृता नामभिः प्रथिताः ॥ ५३.४॥\n\nपातालादूर्ध्वशिरा शुभा (ऊर्ध्वशिराः शुभाः) चतुर्दिक्षु संस्थिता याश्च ।\nकोणदिगुत्था न शुभाः शिरानिमित्तानि अतो वक्ष्ये ॥ ५३.५॥\n\nयदि वेतसोऽंबुरहिते देशे हस्तैः त्रिभिः ततः पश्चात् ।\nसार्धे पुरुषे तोयं वहति शिरा पश्चिमा तत्र ॥ ५३.६॥\n\nचिह्नमपि चार्धपुरुषे मण्डूकः पाण्डुरोऽथ मृत् पीता ।\nपुटभेदकश्च तस्मिन् पाषाणो भवति तोयमधः ॥ ५३.७॥\n\nजंब्वाश्चौदग् धस्तैः त्रिभिः शिराधो नरद्वये पूर्वा ।\nमृल्लोहगन्धिका पाण्डुरा च (अथ) पुरुषेऽत्र मण्डूकः ॥ ५३.८॥\n\nजंबूवृक्षस्य प्राग् वल्मीको यदि भवेत् समीपस्थः ।\nतस्माद् दक्षिणपार्श्वे सलिलं पुरुषद्वये स्वादु ॥ ५३.९॥\n\nअर्धपुरुषे च मत्स्यः पारावतसन्निभश्च पाषाणः ।\nमृद् भवति चात्र नीला दीर्घं कालं च बहु तोयम् ॥ ५३.१०॥\n\nपश्चादुदुंबरस्य त्रिभिः एव करैः नरद्वये सार्धे ।\nपुरुषे सितोऽहिरश्माञ्जनौपंप्ऽधः शिरा सुजला ॥ ५३.११॥\n\nउदग् अर्जुनस्य दृश्यो वल्मीको यदि ततोऽर्जुनाद् धस्तैः ।\nत्रिभिः अंबु भवति पुरुषैः त्रिभिः अर्धसमन्वितैः पश्चात् ॥ ५३.१२॥\n\nश्वेता गोधार्धनरे पुरुषे मृद् धूसरा ततः कृष्णा ।\nपीता सिता ससिकता ततो जलं निर्दिशेदमितम् ॥ ५३.१३॥\n\nवल्मीकौपचितायां निर्गुण्ड्यां दक्षिणेन कथितकरैः ।\nपुरुषद्वये सपादे स्वादु जलं भवति चाशोष्यम् ॥ ५३.१४॥\n\nरोहितमत्स्योऽर्धनरे मृत् कपिला पाण्डुरा ततः परतः ।\nसिकता सशर्कराऽथ क्रमेण परतो भवत्यंभः ॥ ५३.१५॥\n\nपूर्वेण यदि बदर्या वल्मीको दृश्यते जलं पश्चात् ।\nपुरुषैः त्रिभिः आदेश्यं श्वेता गृहगोधिकार्धनरे ॥ ५३.१६॥\n\nसपलाशा बदरी चेद् दिश्यपरस्यां ततो जलं भवति ।\nपुरुषत्रये सपादे पुरुषेऽत्र च दुण्डुभः (दुण्डुभिः) चिह्नम् ॥ ५३.१७॥\n\nविल्व (बिल्व) उदुंबरयोगे विहाय हस्तत्रयं तु याम्येन ।\nपुरुषैः त्रिभिः अंबु भवेत् कृष्णोऽर्धनरे च मण्डूकः ॥ ५३.१८॥\n\nकाकौदुंबरिकायां वल्मीको दृश्यते शिरा तस्मिन् ।\nपुरुषत्रये सपादे पश्चिमदिक्स्था वहति सा च ॥ ५३.१९॥\n\nआपाण्डुपीतिका मृद्गोरसवर्णश्च भवति पाषाणः ।\nपुरुषार्धे कुमुदनिभो दृष्टिपथं मूषको याति ॥ ५३.२०॥\n\nजलपरिहीने देशे वृक्षः कंपिल्लको यदा दृश्यः ।\nप्राच्यां हस्तत्रितये वहति शिरा दक्षिणा प्रथमम् ॥ ५३.२१॥\n\nमृन्नीलोत्पलवर्णा कापोता दृश्यते ततः (चैव दृश्यते) तस्मिन् ।\nहस्तेऽजगन्धको मत्स्यकः (ऽजगन्धिमत्स्यो भवति) पयोऽल्पं च सक्षारम् ॥ ५३.२२॥\n\nशोणाकतरोः अपरोत्तरे शिरा द्वौ करावतिक्रम्य ।\nकुमुदा नाम शिरा सा पुरुषत्रयवाहिनी भवति ॥ ५३.२३॥\n\nआसन्नो वल्मीको दक्षिणपार्श्वे विभीतकस्य यदि ।\nअध्यर्धे भवति (तस्य) शिरा पुरुषे ज्ञेया दिशि प्राच्याम् ॥ ५३.२४॥\n\nतस्यैव पश्चिमायां दिशि वल्मीको यदा भवेद् धस्ते ।\nतत्रौदग् भवति शिरा चतुर्भिः अर्धाधिकैः पुरुषैः ॥ ५३.२५॥\n\nश्वेतो विश्वंभरकः प्रथमे पुरुषे तु कुंकुमाभोऽश्मा ।\nअपरस्यां दिशि च शिरा नश्यति वर्षत्रयेऽतीते ॥ ५३.२६॥\n\nसकुशः सित (सकुशासित) ऐशान्यां वल्मीको यत्र कोविदारस्य ।\nमध्ये तयोः नरैः अर्धपंचमैः तोयमक्षोभ्यम् ॥ ५३.२७॥\n\nप्रथमे पुरुषे भुजगः कमलोदरसन्निभो मही रक्ता ।\nकुरुविन्दः पाषाणश्चिह्नानि एतानि वाच्यानि ॥ ५३.२८॥\n\nयदि भवति सप्तपर्णो वल्मीकवृतः तदुत्तरे तोयम् ।\nवाच्यं पुरुषैः पंचभिः अत्रापि भवन्ति चिह्नानि ॥ ५३.२९॥\n\nपुरुषार्धे मण्डूको हरितो हरितालसन्निभा भूश्च ।\nपाषाणोऽभ्रनिकाशः सौम्या च शिरा शुभांबुवहा ॥ ५३.३०॥\n\nसर्वेषां वृक्षाणामधः स्थितो दर्दुरो यदा दृश्यः ।\nतस्माद् धस्ते तोयं चतुर्भिः अर्धाधिकैः पुरुषैः ॥ ५३.३१॥\n\nपुरुषे तु भवति नकुलो नीलो मृत्पीतिका ततः श्वेता ।\nदर्दुरसमानरूपः पाषाणो दृश्यते चात्र ॥ ५३.३२॥\n\nयद्यहिनिलयो दृश्यो दक्षिणतः संस्थितः करञ्जस्य ।\nहस्तद्वये तु याम्ये पुरुषत्रितये शिरा सार्धे ॥ ५३.३३॥\n\nकच्छपकः पुरुषार्धे प्रथमं चौद्भिद्यते शिरा पूर्वा ।\nउदग् अन्या स्वादुजला हरितोऽश्माधः ततः तोयम् ॥ ५३.३४॥\n\nउत्तरतश्च मधूकादहिनिलयः पश्चिमे तरोः तोयम् ।\nपरिहृत्य पंच हस्तान् अर्धाष्टमपौरुषान् (पौरुषे) प्रथमम् ॥ ५३.३५॥\n\nअहिराजः पुरुषेऽस्मिन् धूम्रा धात्री कुलुत्थ (कुलत्त) वर्णोऽश्मा ।\nमाहेन्द्री भवति शिरा वहति सफेनं सदा तोयम् ॥ ५३.३६॥\n\nवल्मीकः स्निग्धो दक्षिणेन तिलकस्य सकुशदूर्वश्चेत् ।\nपुरुषैः पंचभिः अंभो दिशि वारुण्यां शिरा पूर्वा ॥ ५३.३७॥\n\nसर्पावासः पश्चाद् यदा कदंबस्य दक्षिणेन जलम् ।\nपरतो हस्तत्रितयात् षड्भिः पुरुषैः तुरीयोनैः ॥ ५३.३८॥\n\nकौबेरी चात्र शिरा वहति जलं लोहगन्धि चाक्षोभ्यम् ।\nकनकनिभो मण्डूको नरमात्रे मृत्तिका पीता ॥ ५३.३९॥\n\nवल्मीकसंवृतो यदि तालो वा भवति नालिकेरो वा ।\nपश्चात् षड्भिः हस्तैः नरैश्चतुर्भिः शिरा याम्या ॥ ५३.४०॥\n\nयाम्येन कपित्थस्याहिसंश्रयश्चेदुदग् जलं वाच्यम् ।\nसप्त परित्यज्य करान् खात्वा पुरुषान् जलं पंच ॥ ५३.४१॥\n\nकर्बुरकोऽहिः पुरुषे कृष्णा मृत् पुटभिदपि च पाषाणः ।\nश्वेता मृत् पश्चिमतः शिरा ततश्चौत्तरा भवति ॥ ५३.४२॥\n\nअश्मन्तकस्य वामे बदरी वा दृश्यतेऽहिनिलयो वा ।\nषड्भिरुदक् तस्य करैः सार्धे पुरुषत्रये तोयम् ।\nकूर्मः प्रथमे पुरुषे पाषाणो धूसरः ससिकता मृत् ।\nआदौ च शिरा (शिरा च) याम्या पूर्वोत्तरतो द्वितीया च ॥ ५३.४४॥\n\nवामेन हरिद्रतरोः वल्मीकश्चेज्जलं भवति पूर्वे (चेत् ततो जलं) ।\nहस्तत्रितये सत्र्यंशैः पुंभिः (पुरुषैः सत्र्यंशैः) पंचभिः भवति ॥ ५३.४५॥\n\nनीलो भुजगः पुरुषे मृत् पीता मरकतौपमश्चाश्मा ।\nकृष्णा भूः प्रथमं वारुणी शिरा दक्षिणेनान्या ॥ ५३.४६॥\n\nजलपरिहीने देशे दृश्यन्तेऽनूपजानि चेन् निमितानि (चिह्नानि) ।\nवीरणदूर्वा मृदवश्च यत्र तस्मिन् जलं पुरुषे ॥ ५३.४७॥\n\nभार्ंगी त्रिवृता दन्ती सूकरपादी च लक्ष्मणा चैव ।\nनवमालिका च हस्तद्वयेऽंबु याम्ये त्रिभिः पुरुषैः ॥ ५३.४८॥\n\nस्निग्धाः प्रलंबशाखा वामनविकट (विट) द्रुमाः समीपजलाः ।\nसुषिरा जर्जरपत्रा रूक्षाश्च जलेन सन्त्यक्ताः ॥ ५३.४९॥\n\nतिलकाम्रातकवरुणकभल्लातकविल्व (बिल्व) तिन्दुकांकोलाः (अग़्कोल्लाः) ।\nपिण्डारशिरीषाञ्जनपरूषका वञ्जुलोऽतिबला (वञ्जुरातिबला) ॥ ५३.५०॥\n\nएते यदि सुस्निग्धा वल्मीकैः परिवृताः ततः तोयम् ।\nहस्तैः त्रिभिरुत्तरतश्चतुर्भिः अर्धेन च नरेण (नरस्य) ॥ ५३.५१॥\n\nअतृणे सतृणा यस्मिन् सतृणे तृणवर्जिता मही यत्र ।\nतस्मिन् शिरा प्रदिष्टा वक्तव्यं वा धनं चास्मिन् ॥ ५३.५२॥\n\nकण्टक्यकण्टकानां व्यत्यासेऽंभः त्रिभिः करैः पश्चात् ।\nखात्वा पुरुषत्रितयं त्रिभागयुक्तं धनं वा स्यात् ॥ ५३.५३॥\n\nनदति मही गंभीरं यस्मिंश्चरणाहता जलं तस्मिन् ।\nसार्धैः त्रिभिः मनुष्यैः कौबेरी तत्र च शिरा स्यात् ॥ ५३.५४॥\n\nवृक्षस्यैका शाखा यदि विनता भवति पाण्डुरा वा स्यात् ।\nविज्ञातव्यं शाखातले जलं त्रिपुरुषं खात्वा ॥ ५३.५५॥\n\nफलकुसुमविकारो यस्य तस्य पूर्वे शिरा त्रिभिः हस्तैः ।\nभवति पुरुषैश्चतुर्भिः पाषाणोऽधः क्षितिः पीता ॥ ५३.५६॥\n\nयदि कण्टकारिका कण्टकैः विना दृश्यते सितैः कुसुमैः ।\nतस्याः तलेऽंबु वाच्यं त्रिभिः नरैः अर्धपुरुषे च ॥ ५३.५७॥\n\nखर्जूरी द्विशिरस्का यत्र भवेज्जलविवर्जिते देशे ।\nतस्याः पश्चिमभागे निर्देश्यं त्रिपुरुषैः (त्रिपुरुषे) वारि ॥ ५३.५८॥\n\nयदि भवति कर्णिकारः सितकुसुमः स्यात् पलाशवृक्षो वा ।\nसव्येन तत्र हस्तद्वयेऽंबु पुरुषद्वये (पुरुषत्रये) भवति ॥ ५३.५९॥\n\nयस्याम् ऊष्मा (ऊष्मा यस्यां) धात्र्यां धूमो वा तत्र वारि नरयुगले (नरयुग्मे) ।\nनिर्देष्टव्या च शिरा महता तोयप्रवाहेण ॥ ५३.६०॥\n\nयस्मिन् क्षेत्रोद्देशे जातं सस्यं विनाशमुपयाति ।\nस्निग्धमतिपाण्डुरं वा महाशिरा नरयुगे तत्र ॥ ५३.६१॥\n\nमरुदेशे भवति शिरा यथा तथातः परं प्रवक्ष्यामि ।\nग्रीवा करभाणामिव भूतलसंस्थाः शिरा यान्ति ॥ ५३.६२॥\n\nपूर्वोत्तरेण पीलोः यदि वल्मीको जलं भवति पश्चात् ।\nउत्तरगमना च शिरा विज्ञेया पंचभिः पुरुषैः ॥ ५३.६३॥\n\nचिह्नं दर्दुर आदौ मृत् कपिला तत्परं (मृत्कपिलातः परं) भवेद् धरिता ।\nभवति च पुरुषे अधौऽश्मा तस्य तलेऽंभो विनिर्देष्यं (वारि निर्देच्यं) ॥ ५३.६४॥\n\nपीलोः एव प्राच्यां वल्मीकोऽतोऽर्धपंचमैः हस्तैः ।\nदिशि याम्यायां तोयं वक्तव्यं सप्तभिः पुरुषैः ॥ ५३.६५॥\n\nप्रथमे पुरुषे भुजगः सितासितो हस्तमात्रमूर्तिश्च ।\nदक्षिणतो वहति शिरा सक्षारं भूरि पानीयम् ॥ ५३.६६॥\n\nउत्तरतश्च करीरस्याहिगृहं (करीरादहिनिलये) दक्षिणे जलं स्वादु ।\nदशभिः पुरुषैः ज्ञेयम् पुर्षे पीतोऽत्र मण्डूकः ॥ ५३.६७॥\n\nरोहीतकस्य पश्चादहिवासश्चेत् त्रिभिः करैः याम्ये ।\nद्वादश पुरुषान् खात्वा सक्षारा पश्चिमेन शिरा ॥ ५३.६८॥\n\nइन्द्रतरोः वल्मीकः प्राग् दृश्यः पश्चिमे शिरा हस्ते ।\nखात्वा चतुर्दश नरान् कपिला गोधा नरे प्रथमे ॥ ५३.६९॥\n\nयदि वा सुवर्णनाम्नः तरोः भवेद् वामतो भुजंगगृहम् ।\nहस्तद्वये तु याम्ये पंचदशनरावसानेऽंबु ॥ ५३.७०॥\n\nक्षारं पयोऽत्र नकुलोऽर्धमानवे ताम्रसन्निभश्चाश्मा ।\nरक्ता च भवति वसुधा वहति शिरा दक्षिणा तत्र ॥ ५३.७१॥\n\nबदरीरोहितवृक्षौ सम्पृक्तौ चेद् विनापि वल्मीकम् ।\nहस्तत्रयेऽंबु पश्चात् षोडशभिः मानवैः भवति ॥ ५३.७२॥\n\nसुरसं जलमादौ दक्षिणा शिरा वहति चौत्तनेणान्या ।\nपिष्टनिभः पाषाणो मृत् श्वेता वृश्चिकोऽर्धनरे ॥ ५३.७३॥\n\nसकरीरा चेद् वदरी त्रिभिः करैः पश्चिमेन तत्रांभः ।\nअष्टादशभिः पुरुषैः अशानी बहुजला च शिरा ॥ ५३.७४॥\n\nपीलुसमेता बदरी हस्तत्रयसम्मिते दिशि प्राच्याम् ।\nविंशत्या पुरुषाणामशोष्यमंभोऽत्र सक्षारम् ॥ ५३.७५॥\n\nककुभकरीरावेकत्र संयुतौ यत्र ककुभविल्वौ (बिल्बौ) वा ।\nहस्तद्वयेऽंबु पश्चान् नरैः भवेत् पंचविंशत्या ॥ ५३.७६॥\n\nवल्मीकमूर्धनि यदा दूर्वा च कुशाश्च पाण्डुराः सन्ति ।\nकूपो मध्ये देयो जलमत्र नरैकविंशत्या ॥ ५३.७७॥\n\nभूमिः कदंबकयुता (भूमी कदंबकयुता, भूमीकदंबकयुता) वल्मीके यत्र दृश्यते दूर्वा ।\nहस्तद्वयेन (हस्तत्रयेन) याम्ये नरैः जलं पंचविंशत्या ॥ ५३.७८॥\n\nवल्मीकत्रयमध्ये रोहीतकपादपो यदा भवति ।\nनानावृक्षैः सहितः त्रिभिः जलं तत्र वक्तव्यम् ॥ ५३.७९॥\n\nहस्तचतुष्के मध्यात् षोडशभिश्चांगुलैरुदग् वारि ।\nचत्वारिंशत् पुरुषान् खात्वाऽश्माऽधः (अश्मातः) शिरा भवति ॥ ५३.८०॥\n\nग्रन्थिप्रचुरा यस्मिन् शमी भवेदुत्तरेण वल्मीकः ।\nपश्चात् पंचकरान्ते शतार्धसंख्यैः नरैः सलिलम् ॥ ५३.८१॥\n\nएकस्थाः पंच यदा वल्मीका मध्यमो भवेत्श्वेतः ।\nतस्मिन् शिरा प्रदिष्टा नरषष्ट्या पंचवर्जितया ॥ ५३.८२॥\n\nसपलाशा यत्र शमी पश्चिमभागेऽंबु मानवैः षष्ट्या ।\nअर्धनरेऽहिः प्रथमं सवालुका पीतमृत् परतः ॥ ५३.८३॥\n\nवल्मीकेन परिवृतः श्वेतो रोहीतको भवेद् यस्मिन् ।\nपूर्वेण हस्तमात्रे सप्तत्या मानवैः अंबु ॥ ५३.८४॥\n\nश्वेता कण्टकबहुला यत्र शमी दक्षिणेन तत्र पयः ।\nनरपंचकसंयुतया सप्तत्याहिः नरार्धे च ॥ ५३.८५॥\n\nमरुदेशे यच्चिह्नं न जांगले तैः जलं विनिर्देश्यम् ।\nजंबूवेतसपूर्वैः (पूर्वे) ये पुरुषाः ते मरौ द्विगुणाः ॥ ५३.८६॥\n\nजंबूः त्रिवृता मौर्वी (मूर्वा) शिशुमारी सारिवा शिवा श्यामा ।\nवीरुधयो वाराही ज्योतिष्मती गरुडवेगा च (च गरुडवेगा) ॥ ५३.८७॥\n\nसूकरिकमाषपर्णीव्याघ्रपदाश्चैति यद्यहेः निलये ।\nवल्मीकादुत्तरतः त्रिभिः करैः त्रिपुरुषे तोयम् ॥ ५३.८८॥\n\nएतदनूपे वाच्यं जांगलभूमौ तु पंचभिः पुरुषैः ।\nएतैः एव निमित्तैः मरुदेशे सप्तभिः कथयेत् ॥ ५३.८९॥\n\nएकनिभा यत्र मही तृणतरुवल्मीकगुल्मपरिहीना ।\nतस्यां यत्र विकारो भवति धरित्र्यां जलं तत्र ॥ ५३.९०॥\n\nयत्र स्निग्धा निम्ना सवालुका सानुनादिनी वा स्यात् ।\nतत्र अर्धपंचकैः (अर्धपंचमैः) वारि मानवैः पंचभिः यदि वा ॥ ५३.९१॥\n\nस्निग्धतरूणां याम्ये नरैश्चतुर्भिः जलं प्रभूतं च ।\nतरुगहनेऽपि हि विकृतो यः तस्मात् तद्वदेव वदेत् ॥ ५३.९२॥\n\nनमते यत्र धरित्री सार्धे पुरुषेऽंबु जांगलानूपे ।\nकीटा वा यत्र विनालयेन बहवोऽंबु तत्रापि ॥ ५३.९३॥\n\nउष्णा शीता च मही शीतोष्णांभः त्रिभिः नरैः सार्धैः ।\nइन्द्रधनुः मत्स्यो वा वल्मीको वा चतुर्हस्तात् ॥ ५३.९४॥\n\nवल्मीकानां पंक्त्यां यद्येकोऽभ्युच्छ्रितः शिरा तदधः ।\nशुष्यति न रोहते वा सस्यं यस्यां च तत्रांभः ॥ ५३.९५॥\n\nन्यग्रोधपलाशौदुंबरैः समेतैः त्रिभिः जलं तदधः ।\nवटपिप्पलसमवाये तद्वद् वाच्यं शिरा चौदक् ॥ ५३.९६॥\n\nआग्नेये यदि कोणे ग्रामस्य पुरस्य वा भवेत् (भवति) कूपः ।\nनित्यं स करोति भयं दाहं च समानुषं प्रायः ॥ ५३.९७॥\n\nनैरृतकोणे बालक्षयं च वनिताभयं (वनिताभयं) च वायव्ये ।\nदिक्त्रयमेतत् त्यक्त्वा शेषासु शुभावहाः कूपाः ॥ ५३.९८॥\n\nसारस्वतेन मुनिना दकार्गकं (दगारगलं) यत् क्र्तं तदवलोक्य ।\nआर्याभिः कृतमेतद् वृत्तैः अपि मानवं वक्ष्ये ॥ ५३.९९॥\n\nस्निग्धा यतः पादपगुल्मवल्ल्यो\nनिश्छिद्रपत्राश्च ततः शिरास्ति ।\nपद्मक्षुरौशीरकुलाः सगुण्ड्राः\nकाशाः कुशा वा नलिका नलो वा ॥ ५३.१००॥\n\nखर्जूरजंबू अर्जुनवेतसाः स्युः\nक्षीरान्विता वा द्रुमगुल्मवल्ल्यः ।\nछत्रैभनगाः शतपत्रनीपाः\nस्युः नक्तमालाश्च ससिन्दुवाराः ॥ ५३.१०१॥\n\nविभीतको वा मदयन्तिका वा\nयत्रास्ति तस्मिन् पुरुषत्रयेऽंभः ।\nस्यात् पर्वतस्यौपरि पर्वतोऽन्यः\nतत्रापि मूले पुरुषत्रयेऽंभः ॥ ५३.१०२॥\n\nया मौञ्जिकैः (मौञ्जकैः) काशकुशैश्च युक्ता\nनीला च मृद्यत्र सशर्करा च ।\nतस्यां प्रभूतं सुरसं च तोयं\nकृष्णाथवा यत्र च रक्तमृद् वा ॥ ५३.१०३॥\n\nसशर्करा ताम्रमही कषायं\nक्षारं धरित्री कपिला करोति ।\nआपाण्डुरायां लवणं प्रदिष्टं\nमृष्टं (मिष्टं) पयो नीलवसुन्धरायाम् ॥ ५३.१०४॥\n\nशाकाश्वकर्णार्जुनविल्व (बिल्व) सर्जाः\nश्रीपर्ण्यरिष्टाधवशिंशपाश्च ।\nछिद्रैश्च पत्रैः (पर्णैः) द्रुमगुल्मवल्ल्यो\nरूक्षाश्च दूरेऽंबु निवेदयन्ति ॥ ५३.१०५॥\n\nसूर्याग्निभस्मौष्ट्रखरानुवर्णा\nया निर्जला सा वसुधा प्रदिष्टा ।\nरक्तांकुराः क्षीरयुताः करीरा\nरक्ता धरा चेज्जलमश्मनोऽधः ॥ ५३.१०६॥\n\nवैदूर्यमुद्ग (वैडूर्यमुड्ग)अंबुदमेचकाभा\nपाकौन्मुखौदुंबरसन्निभा वा ।\nभंग (भृग्ग)अञ्जनाभा कपिलाथवा या\nज्ञेया शिला भूरिसमीपतोया ॥ ५३.१०७॥\n\nपारावत (परावत) क्षौद्रघृतौपमा या (वा)\nक्षौमस्य वस्त्रस्य च तुल्यवर्णा ।\nया सोमवल्ल्याश्च समानरूपा\nसाप्याशु तोयं कुरुतेऽक्षयं च ॥ ५३.१०८॥\n\nताम्रैः समेता पृषतैः विचित्रैः\nआपाण्डुभस्मौष्ट्रखरानुरूपा ।\nभृंगौपमांगुष्ठिकपुष्पिका वा\nसूर्याग्निवर्णा च शिला वितोया ॥ ५३.१०९॥\n\nचन्द्रातपस्फटिकमौक्तिकहेमरूपा\nयाश्चेन्द्रनीलमणिहिंगुलुकाञ्जनाभाः ।\nसूर्योदयांशुहरितालनिभाश्च याः स्युः\nताः शोभना मुनिवचोऽत्र च वृत्तमेतत् ॥ ५३.११०॥\n\nएता ह्यभेद्याश्च शिलाः शिवाश्च\nयक्षैश्च नागैश्च सदाभिजुष्टाः ।\nयेषां च राष्ट्रेषु भवन्ति राज्णां\nतेषामवृष्टिः न भवेत् कदाचित् ॥ ५३.१११॥\n\nभेदं यदा नैति शिला तदानीं\nपलाशकाष्ठैः सह तिन्दुकानाम् ।\nप्रज्वालयित्वानलमग्निवर्णा\nसुधांबुसिक्ता प्रविदारमेति ॥ ५३.११२॥\n\nतोयं श्रितं (श‍ृतं) मोक्षकभस्मना वा\nयत् सप्तकृत्वः परिषेचनं तत् ।\nकार्यं शरक्षारयुतं शिलायाः\nप्रस्फोटनं वह्निवितापितायाः ॥ ५३.११३॥\n\nतक्रकाञ्जिकसुराः सकुलत्था\nयोजितानि बदराणि च तस्मिन् ।\nसप्तरात्रमुषितानि अभितप्तां\nदारयन्ति हि शिलां परिषेकैः ॥ ५३.११४॥\n\nनैंबं पत्रं त्वक् च नालं तिलानां\nसापामार्गं तिन्दुकं स्याद् गुडूची ।\nगोमूत्रेण स्रावितः क्षार एषां\nषट्कृत्वोऽतः तापितो भिद्यतेऽश्मा ॥ ५३.११५॥\n\nआर्कं पयो हुडुविषाणमषीसमेतं\nपारावताखुशकृता च युतः प्रलेपः ।\nटंकस्य तैलमथितस्य ततोऽस्य पानं\nपश्चात्शितस्य न शिलासु भवेद् विघातः ॥ ५३.११६॥\n\nक्षारे कदल्या मथितेन युक्ते (यक्ते)\nदिनोषिते पायितमायसं यत् ।\nसम्यक् शितं (छितं) चाश्मनि नैति भंगं\nन चान्यलोहेष्वपि तस्य कौण्ठ्यम् ॥ ५३.११७॥\n\nपाली प्रागपरायतांबु सुचिरं धत्ते न याम्योत्तरा\nकल्लोलैः अवदारमेति मरुता सा प्रायशः प्रेरितैः ।\nतां चेदिच्छति सारदारुभिः अपां सम्पातमावारयेत् ।\nपाषाणादिभिः एव वा प्रतिचयं क्षुण्णं (क्षुन्नं) द्विपाश्वादिभिः ॥ ५३.११८॥\n\nककुभवटाम्रप्लक्षकदंबैः सनिचुलजंबूवेतसनीपैः ।\nकुरबक (कुरवाक) तालाशोकमधूकैः बकुलविमिश्रैश्चावृएततीराम् ॥ ५३.११९॥\n\nद्वारं च नैर्वाहिकमेकदेशे\nकार्यं शिलासंचितवारिमार्गम् ।\nकोशस्थितं निर्विवरं कपाटं\nकृत्वा ततः पांशुभिः आवपेत् तम् ॥ ५३.१२०॥\n\nअञ्जनमुस्तौशीरैः सराजकोशातकामलकचूर्णैः ।\nकतकफलसमायुक्तैः योगः कूपे प्रदातव्यः ॥ ५३.१२१॥\n\nकलुषं कटकं (कतुकं) लवणं विरसं\nसलिलं यदि वा शुभगन्धि भवेत् ।\nतदनेन भवत्यमलं सुरसं\nसुसुगन्धि गुणैः अपरैश्च युतम् ॥ ५३.१२२॥\n\nहस्तो मघानुराधापुष्यधनिष्ठौत्तराणि रोहिण्यः ।\nशतभिषग् इत्यारंभे कूपानां शस्यते भगणः ॥ ५३.१२३॥\n\nकृत्वा वरुणस्य बलिं वटवेतसकीलकं शिरास्थाने ।\nकुसुमैः गन्धैः धूपैः सम्पूज्य निधापयेत् प्रथमम् ॥ ५३.१२४॥\n\nमेघोद्भवं प्रथममेव मया प्रदिष्टं ज्येष्ठामतीत्य बलदेवमतादि दृष्ट्वा ।\nभौमं दगार्गलमिदं कथितं द्वितीयं सम्यग्वराहमिहिरेण मुनिप्रसादात् ॥ ५४.१२५॥)\nअध्याय ५४ वृक्षायुर्वेदाध्यायः\n\nप्रान्तच्छायाविनिर्मुक्ता न मनोज्ञा जलाशयाः ।\nयस्मादतो जलप्रान्तेष्वारामान् विनिवेशयेत् ॥ ५४.१॥\n\nमृद्वी भूः सर्ववृक्षाणां हिता तस्याम् तिलान् वपेत् ।\nपुष्पितां तांश्च मृद्नीयात् (गृह्णीयात्) कर्मएतत् प्रथमं भुवः (भुवि) ॥ ५४.२॥\n\nअरिष्टाशोकपुन्नागशिरीषाः सप्रियंगवः ।\nमंगल्याः पूर्वमारामे रोपणीया गृहेषु वा ॥ ५४.३॥\n\nपनसाशोककदलीजंबूलकुचदाडिमाः ।\nद्राक्षापालीवताश्चएव बीजपूरातिमुक्तकाः ॥ ५४.४॥\n\nएते द्रुमाः काण्डरोप्या (काण्डारोप्या) गोमयेन प्रलेपिताः ।\nमूलोच्छेदेऽथवा स्कन्धे रोपणीयाः परं ततः (प्रयत्नतः) ॥ ५४.५॥\n\nअजातशाखान् शिशिरे जातशाखान् हिमागमे ।\nवर्षागमे च सुस्कन्धान् यथादिक्स्थान् प्ररोपयेत् (यथादिक् प्रतिरोपयेत्) ॥ ५४.६॥\n\nघृतौशीरतिलक्षौद्रविडंगक्षीरगोमयैः ।\nआमूलस्कन्धलिप्तानां संक्रामणविरोपणम् ॥ ५४.७॥\n\nशुचिः भूत्वा तरोः पूजां कृत्वा स्नानानुलेपनैः ।\nरोपयेद् रोपितश्चैव पत्रैः तैः एव जायते ॥ ५४.८॥\n\nसायं प्रातश्च घर्मऋतौ (घर्मान्ते) शीतकाले दिनान्तरे ।\nवर्षासु च भुवः शोषे सेक्तव्या रोपिता द्रुमाः ॥ ५४.९॥\n\nजंबूवेतसवानीरकदंबौदुंबरार्जुनाः ।\nबीजपूरकमृद्वीकालकुचाश्च सदाडिमाः ॥ ५४.१०॥\n\nवञ्जुलो नक्तमालश्च तिलकः पनसः तथा ।\nतिमिरोऽम्रातकश्चैति (चैव) षोडशानूपजाः स्मृताः ॥ ५४.११॥\n\nउत्तमं विंशतिः हस्ता मध्यमं षोडशान्तरम् ।\nस्थानात् स्थानान्तरं कार्यं वृक्षाणां द्वादशावरम् ॥ ५४.१२॥\n\nअभ्यासजाताः तरवः संस्पृशन्तः परस्परम् ।\nमिश्रैः मूलैश्च न फलं सम्यग् यच्छन्ति पीडिताः ॥ ५४.१३॥\n\nशीतवातातपै रोगो जायते पाण्डुपत्रता ।\nअवृद्धिश्च प्रवालानां शाखाशोषो रसस्रुतिः ॥ ५४.१४॥\n\nचिकित्सितमथएतेषां शस्त्रेणादौ विशोधनम् ।\nविडंगघृतपंकातान् सेचयेत् क्षीरवारिणा ॥ ५४.१५॥\n\nफलनाशे कुलत्थैश्च माषैः मुद्गैः तिलैः यवैः ।\nश‍ृतशीतपयःसेकः फलपुष्पसमृद्धये (अभिवृद्धये) ॥ ५४.१६॥\n\nअविकाजशकृच्चूर्णस्याढके द्वे तिलाढकम् ।\nसक्तुप्रस्थो जलद्रोणो गोमांसतुलया सह ॥ ५४.१७॥\n\nसप्तरात्रौषितैः एतैः सेकः कार्यो वनस्पतेः ।\nवल्मीगुल्मलतानां च फलपुष्पाय सर्वदा ॥ ५४.१८॥\n\nवासराणि दश दुग्धभावितं\nबीजमाज्ययुतहस्तयोजितम् ।\nगोमयेन बहुशो विरूक्षितं\nक्रौडमार्गपिशितैश्च धूपितम् ॥ ५४.१९॥\n\nमांस (मत्स्य) सूकरवसासमन्वितं रोपितं च परिकर्मितावनौ ।\nक्षीरसंयुतजलावसेचितं जायते कुसुमयुक्तमेव तत् ॥ ५४.२०॥\n\nतिन्तिडीत्यपि करोति वल्लरीं व्रीहिमाषतिलचूर्णसक्तुभिः ।\nपूतिमांससहितैश्च सेचिता धूपिता च सततं हरिद्रया ॥ ५४.२१॥\n\nकपित्थवल्लीकरणाय मूलान्य्-\nआस्फोतधात्रीधववासिकानाम् ।\nपलाशिनी वेतससूर्यबल्ली (वल्ली)\nश्यामातिमुक्तैः सहिताष्टमूली ॥ ५४.२२॥\n\nक्षारे श‍ृते चाप्यनया सुशीते\nताला (नाला) शतं स्थाप्य कपित्थबीजम् ।\nदिने दिने शोषितमर्कपादैः\nमासं विधिः त्वेष ततोऽधिरोप्यम् ॥ ५४.२३॥\n\nहस्तायतं तद्द्विगुणं गभीरं\nखात्वावटं प्रोक्तजलावपूर्णम् ।\nशुष्कं प्रदग्धं मधुसर्पिषा तत्\nप्रलेपयेद् भस्मसमन्वितन (समन्वितेन) ॥ ५४.२४॥\n\nचूर्णीकृतैः माषतिलैः यवैश्च\nप्रपूरयेद् मृत्तिकयान्तरस्थैः ।\nमत्स्यामिषांभः (अंभः) सहितं च हन्याद्\nयावद् घनत्वं समुपागतं तत् ॥ ५४.२५॥\n\nउप्तं च बीजं चतुरंगुलाधो\nमत्स्यांभसा मांसजलैश्च सिक्तम् ।\nवल्ली भवत्याशु शुभप्रवाला\nविस्मापनी मण्डपमावृणोति ॥ ५४.२६॥\n\nशतशो अंकोल (अग़्कोल्ल) संभूतफलकल्केन भावितम् ।\nएतत् तैलेन वा बीजं श्लैष्मातक (श्लेष्मातक) फेन वा ॥ ५४.२७॥\n\nवापितं करकौन्मिश्रमृदि तत्क्षणजन्मकम् ।\nफलभारान्विता शाखा भवतीति किमद्भुतम् ॥ ५४.२८॥\n\nश्लेष्मातकस्य बीजानि निष्कुलीकृत्य भावयेत् प्राज्ञः ।\nअंकोल (अग़्कोल्ल) विज्जलाद्भिश्छायायां सप्तकृत्वा (सप्तकृत्व्)एवम् ॥ ५४.२९॥\n\nमाहिषगोमयघृष्टानि अस्य करीषे च तानि निक्षिप्य ।\nकरकाजलमृद्योगे न्युप्तानि अह्ना फलकराणि ॥ ५४.३०॥\n\nध्रुवमृदुमूलविशाखा गुरुभं श्रवणः तथाश्विनी हस्तः (हस्तं) ।\nउक्तानि दिव्यदृग्भिः पादपसंरोपणे भानि ॥ ५४.३१॥\n\nअध्याय ५५ प्रासादलक्षणाध्यायः\n\nकृत्वा प्रभूतं सलिलमारामान् विनिवेश्य च ।\nदेवतायतनं कुर्याद् यशोधर्माभिवृद्धये ॥ ५५.१॥\n\nइष्टापूर्तेन लभ्यन्ते ये लोकाः तान् बुभूषता ।\nदेवानामालयः कार्यो द्वयमपि अत्र दृश्यते ॥ ५५.२॥\n\nसलिलौद्यानयुक्तेषु कृतेष्वकृतेषु च ।\nस्थानेष्वेतेषु सान्निध्यमुपगच्छन्ति देवताः ॥ ५५.३॥\n\nसरःसु नलिनीछत्रनिरस्तरविरश्मिषु ।\nहंसांसाक्षिप्तकह्लारवीथी (वीची, वीथी) विमलवारिषु ॥ ५५.४॥\n\nहंसकारण्डवक्रौंचचक्रवाकविराविषु ।\nपर्यन्तनिचुलच्छायाविश्रान्तजलचारिषु ॥ ५५.५॥\n\nक्रौंचकांचीकलापाश्च कलहंसकलस्वराः (स्वनाः) ।\nनद्यः तोयांशुका यत्र शफरीकृतमेखलाः ॥ ५५.६॥\n\nफुल्लतीरद्रुमौत्तंसाः संगमश्रोणिमण्डलाः ।\nपुलिनाभ्युन्नतौरस्या हंसवासाः (हंसहासाः) च निम्नगाः ॥ ५५.७॥\n\nवनौपान्तनदीशैलनिर्झरौपान्तभूमिषु ।\nरमन्ते देवता नित्यं पुरेषूद्यानवत्सु च ॥ ५५.८॥\n\nभूमयो ब्राह्मणादीनां याः प्रोक्ता वास्तुकर्मणि ।\nता एव तेषां शस्यन्ते देवतायतनेष्वपि ॥ ५५.९॥\n\nचतुःषष्टिपदं कार्यं देवतायतनं सदा ।\nद्वारं च मध्यमं तस्मिन् (तत्र) समदिक्स्थं प्रशस्यते ॥ ५५.१०॥\n\nयो विस्तारो भवेद् यस्य द्विगुणा तत्समुन्नतिः ।\nउच्छ्रायाद् यः तृतीयांशः तेन तुल्या कटिः स्मृता (कटिः भवेत्) ॥ ५५.११॥\n\nविस्तारार्धं भवेद् गर्भो भित्तयोऽन्याः समन्ततः ।\nगर्भपादेन विस्तीर्णं द्वारं द्विगुणमुच्छ्रितम् ॥ ५५.१२॥\n\nउच्छ्रायात् पादविस्तीर्णा शाखा तद्वदुदुंबरः ।\nविस्तारपादप्रतिमं बाहुल्यं शाखयोः स्मृतम् ॥ ५५.१३॥\n\nत्रिपंचसप्तनवभिः शाखाभिः तत् प्रशस्यते ।\nअधः शाखाचतुर्भागे प्रतीहारौ निवेशयेत् ॥ ५५.१४॥\n\nशेषं मंगल्यविहगैः श्रीवृक्षैः स्वस्तिकैः (श्रीवृक्षस्वस्तिकैः) घटैः ।\nमिथुनैः पत्रवल्लीभिः प्रमथैश्चौपशोभयेत् ॥ ५५.१५॥\n\nद्वारमानाष्टभागोना प्रतिमा स्यात् सपिण्डिका ।\nद्वौ भागौ प्रतिमा तत्र तृतीयांशश्च पिण्डिका ॥ ५५.१६॥\n\nमेरुमन्दरकैलासविमानच्छन्दनन्दनाः ।\nसमुद्गपद्मगरुडनन्दिवर्धनकुञ्जराः ॥ ५५.१७॥\n\nगुहराजो वृषो हंसः सर्वतोभद्रको घटः ।\nसिंहो वृत्तश्चतुष्कोणः षोडशाष्टाश्रयः तथा ॥ ५५.१८॥\n\nइत्येते विंशतिः प्रोक्ताः प्रासादाः संज्ञया मया ।\nयथोक्तानुक्रमेणैव लक्षणानि वदाम्यतः ॥ ५५.१९॥\n\nतत्र षडश्रिः मेरुः द्वादशभौमो विचित्रकुहरश्च ।\nद्वारैः युतश्चतुर्भिः द्वात्रिंशद्धस्तविस्तीर्णः ॥ ५५.२०॥\n\nत्रिंशद्धस्तायामो दशभौमो मन्दरः शिखरयुक्तः ।\nकैलासोऽपि शिखरवान् अष्टाविंशोऽष्टभौमश्च ॥ ५५.२१॥\n\nजालगवाक्षकयुक्तो विमानसंज्ञः त्रिसप्तकायामः ।\nनन्दन इति षड्भौमो द्वात्रिंशः षोडशाण्डयुक्तः ॥ ५५.२२॥\n\nवृत्तः समुद्गनामा पद्मः पद्माकृतिः शया अष्टौ (शयानाष्टौ) ।\nश‍ृंगेणैकेन भवेदेकैव च भूमिका तस्य ॥ ५५.२३॥\n\nगरुडाकृतिश्च गरुडो नन्दीति च षट्चतुष्कविस्तीर्णः ।\nकार्यः तु (च) सप्तभौमो विभूषितोऽण्डैः तु (च) विंशत्या ॥ ५५.२४॥\n\nकुञ्जर इति गजपृष्ठः षोडशहस्तः समन्ततो मूलात् ।\nगुहराजः षोडशकः त्रिचन्द्रशाला भवेद् वलभी ॥ ५५.२५॥\n\nवृष एकभूमिश‍ृंगो द्वादशहस्तः समन्ततो वृत्तः ।\nहंसो हंसाकारो घटोऽष्टहस्तः कलशरूपः ॥ ५५.२६॥\n\nद्वारैः युतश्चतुर्भिः बहुशिखरो भवति सर्वतोभद्रः ।\nबहुरुचिरचन्द्रशालः षड्विंशः पंचभौमश्च ॥ ५५.२७॥\n\nसिंहः सिंहाक्रान्तो द्वादशकोणोऽष्टहस्तविस्तीर्णः ।\nचत्वारोऽञ्जनरूपाः पंचाण्डयुतः तु चतुरस्रः (चतुरश्रः) ॥ ५५.२८॥\n\nभूमिकांगुलमानेन मयस्याष्टोत्तरं शतम् ।\nसार्धं हस्तत्रयं चैव कथितं विश्वकर्मणा ॥ ५५.२९॥\n\nप्राहुः स्थपतयश्चात्र मतमेकं विपश्चितः ।\nकपोतपालिसंयुक्ता न्यूना गच्छन्ति तुल्यताम् ॥ ५५.३०॥\n\nप्रासादलक्षणमिदम् कथितं समासाद्\nगर्गेण यद् विरचितं तदिहास्ति सर्वम् ।\nमनुआदिभिः विरचितानि पृथूनि यानि\nतत्संस्पृशन् (तत्सस्मृतिं) प्रति मयात्र कृतोऽधिकारः ॥ ५५.३१॥\n\nअध्याय ५६ वज्रलेपलक्षणाध्यायः\n\nआमं तिन्दुकमामं कपित्थकं पुष्पमपि च शाल्मल्याः ।\nबीजानि शल्लकीनां धन्वनवल्को वचा चैति ॥ ५६.१॥\n\nएतैः सलिलद्रोणः क्वाथयितव्योऽष्टभागशेषश्च ।\nअवतार्योऽस्य च कल्को द्रव्यैः एतैः समनुयोज्यः ॥ ५६.२॥\n\nश्रीवासकरसगुग्गुलुभल्लातककुन्दुरूकसर्जरसैः ।\nअतसीबिल्वैश्च युतः कल्कोऽयं वज्रलेपाख्यः ॥ ५६.३॥\n\nप्रासादहर्म्यवलभीलिंगप्रतिमासु कुड्यकूपेषु ।\nसन्तप्तो दातव्यो वर्षसहस्रायुतस्थायी ॥ ५६.४॥\n\nलाक्षाकुन्दुरुगुग्गुलुगृहधूमकपित्थबिल्वमध्यानि ।\nनागफलनिंब (बलाफल) तिन्दुकमदनफलमधूकमञ्जिष्ठाः ॥ ५६.५॥\n\nसर्जरसरसामलकानि चैति कल्कः कृतो द्वितीयोऽयम् ।\nवज्राख्यः प्रथमगुणैः अयमपि तेष्वेव कार्येषु ॥ ५६.६॥\n\nगोमहिषाजविषाणैः खररोम्णा महिषचर्मगव्यैश्च ।\nनिंबकपित्थरसैः सह वज्रतलो (वज्रतरो) नाम कल्कोऽन्यः ॥ ५६.७॥\n\nअष्टौ सीसकभागाः कांसस्य द्वौ तु रीतिकाभागः ।\nमयकथितो योगोऽयं विज्ञेयो वज्रसंघातः ॥ ५६.८॥\n\nअध्याय ५७ प्रतिमालक्षणाध्यायः\n\nजालान्तरगे भानौ यदणुतरं दर्शनं रजो याति ।\nतद् विन्द्यात् परमाणुं प्रथमं तद्धि प्रमाणानाम् ॥ ५७.१॥\n\nपरमाणुरजो बालाग्र (वालाग्र) लिक्षयूकं (यूका) यवो अंगुलं चैति ।\nअष्टगुणानि यथोत्तरमंगुलमेकं भवति संख्या (मात्रा) ॥ ५७.२॥\n\nदेवागारद्वारस्याष्टांशोनस्य यः तृतीयोऽंशः ।\nतत्पिण्डिकाप्रमाणं प्रतिमा तद्द्विगुणपरिमाणा ॥ ५७.३॥\n\nस्वैः अंगुलप्रमाणैः द्वादश वीस्तीर्णं (विस्तीर्णं) आयतं च मुखम् ।\nनग्नजिता तु चतुर्दश दैर्घ्येण द्राविडं कथितम् ॥ ५७.४॥\n\nनासाललाटचिबुकग्रीवाश्चतुरांगुलाः तथा कर्णौ ।\nद्वे अंगुले च हनुनी (हनुके) चिबुकं च द्व्यंगुलं विततं (विस्तृतं) ॥ ५७.५॥\n\nअष्टांगुलं ललाटं विस्ताराद् द्व्यंगुलात् परे शंखौ ।\nचतुरंगुलौ तु शंखौ कर्णौ तु द्व्यंगुलौ (द्व्यग्गुलं) पृथुलौ ॥ ५७.६॥\n\nकर्णोपान्तः कार्योऽर्धपंचमे भ्रूसमेन सूत्रेण ।\nकर्णस्रोतः सुकुमारकम् च नेत्र (नयन) प्रबन्धसमम् ॥ ५७.७॥\n\nचतुरंगुलं वसिष्ठः कथयति नेत्रान्तकर्णयोः विवरम् ।\nअधरो अंगुलप्रमाणः तस्यार्धेनोत्त्रोष्ठश्च ॥ ५७.८॥\n\nअर्धांगुला तु गोच्छा वक्त्रं चतुरंगुलायतं कार्यम् ।\nविपुलं तु सार्धमंगुलम् अव्यात्तं त्र्यंगुलं (अध्यात्तत्त्र्यग्गुलं) व्यात्तम् ॥ ५७.९॥\n\nद्व्यंगुलतुल्यौ नासापुटौ च नासा पुटाग्रतो ज्ञेया ।\nस्याद् द्व्यंगुलमुच्छ्रायश्चतुरंगुलमन्तरं चाक्ष्णोः ॥ ५७.१०॥\n\nद्व्यंगुलमितोऽक्षिकोशो द्वे नेत्रे तत्त्रिभागिका तारा ।\nदृक्तारा पंचांशो नेत्रविकाशो अंगुलं भवति ॥ ५७.११॥\n\nपर्यन्तात् पर्यन्तं दश भ्रुवोऽर्धांगुलं भ्रुवोः लेखा ।\nभ्रूमध्यं द्व्यंगुलकं भूः धैर्घ्येणांगुलचतुष्कम् ॥ ५७.१२॥\n\nकार्या तु केशरेखा भ्रूबन्धसमांगुलार्धविस्तीर्णा ।\nनेत्रान्ते करवीरकमुपन्यसेदनुगुलप्रमितम् ॥ ५७.१३॥\n\nद्वात्रिंशत् परिणाहागतुर्दशायामतो अंगुलानि शिरः ।\nद्वादश तु चित्रकर्मणि दृश्यन्ते विंशतिः अदृश्याः ॥ ५७.१४॥\n\nआस्यं सकेशनिचयं षोडश दैर्घ्येण नग्निजित् (नग्नजित्) प्रोक्तम् ।\nग्रीवा दश विस्तीर्णा परिणाहाद् विंशतिः सैका ॥ ५७.१५॥\n\nकण्ठाद् द्वादश हृदयं हृदयान् नाभी (नाभिः) च तत्प्रमाणेन ।\nनाभीमध्याद् मेढ्रान्तरं च तत्तुल्यमेवोक्तम् ॥ ५७.१६॥\n\nऊरू चांगुलमानैश्चतुर्युता विंशतिः तथा जंघे ।\nजानुकपिच्छे चतुरंगुले च पादौ च तत्तुल्यौ ॥ ५७.१७॥\n\nद्वादशदीर्घौ षट् पृथुतया च पादौ त्रिकायतांगुष्ठौ ।\nपंचांगुलपरिणाहौ प्रदेशिनी त्र्यंगुलं दीर्घा ॥ ५७.१८॥\n\nअष्टान्ंशांशोनाः शेषांगुल्यः (शेषाग्गुलयः) क्रमेण कर्तव्याः ।\nसचतुर्थभागमंगुलमुत्सेधो अंगुष्ठकस्यौक्तः ॥ ५७.१९॥\n\nअंगुष्ठनखः कथितः चतुर्थभागोनमंगुलं तज्ञैः ।\nशेषनखानामर्धांगुलं क्रमात् किंचिदूनं वा ॥ ५७.२०॥\n\nजंघाग्रे परिणाहश्चतुर्दशोक्तः तु विस्तरात् (विस्तरः) पंच ।\nमध्ये तु सप्त विपुला परिणाहात् त्रिगुणिताः सप्त ॥ ५७.२१॥\n\nअष्टौ तु जानुमध्ये वैपुल्यं त्र्यष्टकं तु परिणाहः ।\nविपुलौ चतुर्दश ऊरू मध्ये द्विगुणश्च तत्परिधिः ॥ ५७.२२॥\n\nकटिः अष्टादश विपुला चत्वारिंशगतुर्युता परिधौ ।\nअंगुलमेकं नाभी (नाभिः) वेधेन तथा प्रमाणेन ॥ ५७.२३॥\n\nचत्वारिंशद्द्वियुता नाभीमध्येन मध्यपरिणाहः ।\nस्तनयोः षोडश चान्तरमूर्ध्वं कक्ष्ये (कक्षे) षडंगुलिके ॥ ५७.२४॥\n\nअष्टावंसौ द्वादश बाहू कार्यौ (कार्यावष्टावंसौ द्वादश बाहू) तथा प्रबाहू च ।\nबाहू षड्विस्तीर्णौ (षड्विस्तिर्णौ) प्रतिबाहू त्वंगुलचतुष्कम् ॥ ५७.२५॥\n\nषोडश बाहू मूले परिणाहाद् द्वादशाग्रहस्ते च ।\nविस्तारेण करतलं षडंगुलं सप्त दैर्घ्येण ॥ ५७.२६॥\n\nपंचांगुलानि मध्या प्रदेशिनी मध्यपर्वदलहीना ।\nअनया तुल्या चानामिका कनिष्ठा तु पर्वोना ॥ ५७.२७॥\n\nपर्वद्वयमंगुष्ठः शेषांगुल्यः (शेषाग्गुलयः) त्रिभिः त्रिभिः कार्याः ।\nनखपरिमाणं कार्यं सर्वासाम् पर्वणोऽर्धेन ॥ ५७.२८॥\n\nदेशानुरूपभूषणवेषालंकारमूर्तिभिः कार्या ।\nप्रतिमा लक्षणयुक्ता सन्निहिता वृद्धिदा भवति ॥ ५७.२९॥\n\nदशरथतनयो रामो बलिश्च वैरोचनिः शतं विंशम् ।\nद्वादशहान्या शेषाः प्रवरसमन्यूनपरिमाणाः ॥ ५७.३०॥\n\n (विष्णु)\nकार्योऽष्टभुजो भगवांश्चतुर्भुजो द्विभुज एव वा विष्णुः ।\nश्रीवत्सांकितवक्षाः कौस्तुभमणिभूषितोरस्कः ॥ ५७.३१॥\n\nअतसीकुसुमश्यामः पीतांबरनिवसनः प्रसन्नमुखः ।\nकुण्डलकिरीटधारी पीनगलौरःस्थलांसभुजः ॥ ५७.३२॥\n\nखड्गगदाशरपाणिः दक्षिणतः शान्तिदश्चतुर्थकरः ।\nवामकरेषु च कार्मुकखेटकचक्राणि शंखश्च ॥ ५७.३३॥\n\nअथ च चतुर्भुजमिच्छति शान्तिद एको गदाधरश्चान्यः ।\nदक्षिणपार्श्वे त्व (हि) एवं वामे शंखश्च चक्रं च ॥ ५७.३४॥\n\nद्विभुजस्य तु शान्तिकरो दक्षिणहस्तोऽपरश्च शंखधरः ।\nएवं विष्णोः प्रतिमा कर्तव्या भूतिमिच्छद्भिः ॥ ५७.३५॥\n\n (हलधर)\nबलदेवो हलपाणिः मदविभ्रमलोचनश्च कर्तव्यः ।\nविभ्रत् (बिभ्रत्) कुण्डकमेकं शंखेन्दुमृणालगौरतनुः (वपुः) ॥ ५७.३६॥\n\nएकानंशा कार्या देवी बलदेवकृष्णयोः मध्ये ।\nकटिसंस्थितवामकरा सरोजमितरेण चौद्वहती ॥ ५७.३७॥\n\nकार्या चतुर्भुजा या वामकराभ्यां सपुस्तकं कमलम् ।\nद्वाभ्यां दक्षिणपार्श्वे वरमर्थिष्वक्षसूत्रं च ॥ ५७.३८॥\n\nवामोऽथवाष्टभुजायाः (वामेष्वष्टभुजायाः) कमण्डलुश्चापमंबुजं शास्त्रम् ।\nवरशरदर्पणयुक्ताः सव्यभुजाः साक्षसूत्राश्च ॥ ५७.३९॥\n\nशांबश्च गदाहस्तः प्रद्युम्नश्चापभृत् सुरूपश्च ।\nअनयोः स्त्रियौ च कार्ये खेटकनिस्त्रिंशधारिण्यौ ॥ ५७.४०॥\n\n (ब्रह्मा अन्द् कुमार)\nब्रह्मा कमण्डलुकरश्चतुर्मुखः पङ्कजासनस्थश्च ।\nस्कन्दः कुमाररूपः शक्तिधरो बर्हिकेतुश्च ॥ ५७.४१॥\n\n (इन्द्र)\nशुक्लचतुर्विषाणो द्विपो महेन्द्रस्य वज्रपाणित्वम् ।\nतिर्यग् ललाटसंस्थं तृतीयमपि लोचनं चिह्नम् ॥ ५७.४२॥\n\n (महेश्वर)\nशंभोः शिरसीन्दुकला वृषध्वजोऽक्षि च तृतीयमपि च ऊर्ध्वम् ।\nशूलं धनुः पिनाकं वामार्धे वा गिरिसुतार्धम् ॥ ५७.४३॥\n\n (बुध)\nपद्मांकितकरचरणः प्रसन्नमूर्तिः सुनीचकेशश्च ।\nपद्मासनौपविष्टः पिता इव जगतो भवति (भवेत्) बुद्धः ॥ ५७.४४॥\n\n (अर्हत्)\nआजानुलंबबाहुः श्रीवत्सांकः प्रशान्तमूर्तिश्च ।\nदिग्वासाः तरुणो रूपवांश्च कार्योऽर्हतां देवः ॥ ५७.४५॥\n\n (भास्कर)\nनासाललाटजंघ ऊरुगण्डवक्षांसि चौन्नतानि रवेः ।\nकुर्यादुदीच्यवेषं गूढं पादादुरो यावत् ॥ ५७.४६॥\n\nबिभ्राणः स्वकररुहे बाहुभ्यां (पाणिभ्यां) पंकजे मुकुटधारी ।\nकुण्डलभूषितवदनः प्रलंबहारो वियद्ग (वियग्ग) वृतः ॥ ५७.४७॥\n\nकमलौदरद्युतिमुखः कंचुकगुप्तः स्मितप्रसन्नमुखः ।\nरत्नौज्ज्वलप्रभामण्डलश्च कर्तुः शुभकरोऽर्कः ॥ ५७.४८॥\n\nसौम्या तु हस्तमात्रा वदुदा हस्तद्वयोच्छ्रिता प्रतिमा ।\nक्षेमसुभिक्षाय भवेत् त्रिचतुर्हस्तप्रमाणा या ॥ ५७.४९॥\n\nनृपभयमत्यंगायां हीनांगायामकल्यता कर्तुः ।\nशातौदार्यां क्षुद्भयमर्थविनाशः कृशांगुलायां (कृशायां च) ॥ ५७.५०॥\n\nमरणं तु सक्षतायां शस्त्रनिपातेन निर्दिशेत् कर्तुः ।\nवामावनता पत्नीं दक्षिणविनता हिनस्त्यायुः ॥ ५७.५१॥\n\nअन्धत्वमूर्ध्वदृष्ट्या करोति चिन्तामधोमुखी दृष्टिः ।\nसर्वप्रतिमास्वेवं शुभाशुभं भास्करोक्तसमम् ॥ ५७.५२॥\n\nलिंगस्य वृत्तपरधिं दैर्घ्येणासूत्र्य तत् त्रिधा विभजेत् ।\nमूले तगतुरस्रं (चतुरश्रं) मध्ये त्वष्टाश्रिं वृत्तमतः ॥ ५७.५३॥\n\nचतुरस्रं (चतुरश्रं) अवनिखाते मध्यं कार्यं तु पिण्डिकाश्वभ्रे ।\nदृश्यौच्छ्रायेण समा समन्ततः पिण्डिका (पिण्डका) श्वभ्रात् ॥ ५७.५४॥\n\nकृशदीर्घं देशघ्नं पार्श्वविहीनं पुरस्य नाशय ।\nयस्य क्षतं भवेद् मस्तके विनाशाय तल्लिंगम् ॥ ५७.५५॥\n\nमातृगणः कर्तव्यः स्वनामदेवानुरूपकृतचिह्नः ।\nरेवन्तोऽश्वारूढो मृगयाक्रीडादिपरिवारः ॥ ५७.५६॥\n\n (यम, वरुण, कुबेर)\nदण्डी यमो महिषगो हंसारूढश्च पाशभृद् वरुनः ।\nनरवाहनः कुबेरो वामकिरीटी बृहत्कुक्षिः ॥ ५७.५७॥\n\nप्रमथाधिपो गजमुखः प्रलंबजठरः कुठारधारी स्यात् ।\nएकविषाणो बिभ्रन्मूलककन्दं सुनीलदलकन्दम् ॥ ५८.५८॥)\nअध्याय ५८ वनसम्प्रवेशाध्यायः\n\nकर्तुः अनुकूलदिवसे दैवज्ञविशोधिते शुभनिमित्ते ।\nमंगलशकुनैः प्रास्थानिकैश्च वनसम्प्रवेशः स्यात् ॥ ५८.१॥\n\nपितृवनमार्गसुरालयवल्मीकौद्यानतापसाश्रमजाः ।\nचैत्यसरित्संगमसंभवाश्च घटतोयसिक्ताश्च ॥ ५८.२॥\n\nकुब्जानुजातवल्लीनिपीडिता वज्रमारुतोपहताः ।\nस्वपतितहस्तिनिपीडितशुष्काग्निप्लुष्टमधुनिलयाः ॥ ५८.३॥\n\nतरवो वर्जयितव्याः शुभदाः स्युः स्निग्धपत्रकुसुमफलाः ।\nअभिमतवृक्षं गत्वा कुर्यात् पूजां सबलिपुष्पाम् ॥ ५८.४॥\n\nसुरदारुचन्दनशमीमधूकतरवः शुभा द्विजातीनाम् ।\nक्षत्रस्यारिष्टाश्वत्थखदिरबिल्वा विवृद्धिकराः ॥ ५८.५॥\n\nवैश्यानां जीवकखदिरसिन्धुकस्यन्दनाः (स्पन्दनाः) च शुभफलदाः ।\nतिन्दुककेसरसर्जार्जुनाम्रशालाश्च शूद्राणाम् ॥ ५८.६॥\n\nलिंगं वा प्रतिमा वा द्रुमवत् स्थाप्या यथा दिशं यस्मात् ।\nतस्मागिह्नयितव्या दिशो द्रुमस्य ऊर्ध्वमथवाधः ।\nपरमान्नमोदकौदनदधिपललौल्लोपिकादिभिः भक्ष्यैः ।\nमद्यैः कुसुमैः धूपरि गन्धैश्च तरुं समभ्यर्च्य ॥ ५८.८॥\n\nसुरपितृपिशाचराक्षसभुजगासुरगणविनायकाद्यानाम् ।\nकृत्वा रात्रौ पूजां वृक्षं संस्पृश्य च ब्रूयात् ॥ ५८.९॥\n\n (मन्त्र)\nअर्चार्थममुकस्य त्वं देवस्य परिकल्पितः ।\nनमः ते वृक्ष पूजेयं विधिवत् सम्प्रगृह्यताम् ॥ ५८.१०॥\n\nयानीह भूतानि वसन्ति तानि\nबलिं गृहीत्वा विधिवत् प्रयुक्तम् ।\nअन्यत्र वासं परिकल्प्यन्तु\nक्षमन्तु तानि अद्य नमोऽस्तु तेभ्यः ॥ ५८.११॥\n\nवृक्षं प्रभाते सलिलेन सिक्त्वा\nपूर्वोत्तरस्यां दिशि सन्निकृत्य ।\nमध्वाज्यदिग्धेन (लिप्तेन) कुठारकेण\nप्रदक्षिणं शेषमतो निहन्यात् (ऽभिहन्यात्) ॥ ५८.१२॥\n\nपूर्वेण पूर्वोत्तरतोऽथवा उदक्\nपतेद् यदा वृद्धिकरः तदा स्यात् ।\nआग्नेयकोणात् क्रमशोऽग्निदाह-\nरुग्राग (क्षुद्रोग) रोगाः तुरगक्षयश्च ॥ ५८.१३॥\n\nयन् नौक्तमस्मिन् वनसम्प्रवेशे\nनिपातविच्छेदनवृक्षगर्भाः ।\nइन्द्रध्वजे वास्तुनि च प्रदिष्टाः\nपूर्वं मया तेऽत्र तथैव योज्याः ॥ ५८.१४॥\n\nअध्याय ५९ प्रतिमाप्रतिष्ठापनाध्यायः\n\nदिशि याम्यायां (सौम्यायां) कुर्यादधिवासनमण्डपं बुधः प्राग् वा ।\nतोरणचतुष्टययुतं शस्तद्रुमपल्लवच्छन्नम् ॥ ५९.१॥\n\nपूर्वे भागे चित्राः स्रजः पताकाश्च मण्डपस्यौक्ताः ।\nआग्नेय्यांदिशि रक्ताः कृष्णाः स्युः याम्यनैरृत्योः (नैरृतयोः) ॥ ५९.२॥\n\nश्वेता दिश्यपरस्याम् वायव्यायां तु पाण्डुरा एव ।\nचित्राश्चौत्तरपार्श्वे पीताः पूर्वोत्तरे कार्याः (कोणे) ॥ ५९.३॥\n\nआयुःश्रीबलजयदा दारुमयी मृण्मयी (मृन्मयी) तथा प्रतिमा ।\nलोकहिताय मणिमयी सौवर्णी पुष्टिदा भवति ॥ ५९.४॥\n\nरजतमयी कीर्तिकरी प्रजाविवृद्धिं करोति ताम्रमयी ।\nभूलाभं तु महान्तं शैली प्रतिमाथवा लिंगम् ॥ ५९.५॥\n\nशंखूपहता प्रतिमा प्रधानपुरुषं कुलं च घातयति ।\nश्वभ्रोपहता रोगान् उपद्रवांश्च क्षयं (अक्षयान्) कुरुते ॥ ५९.६॥\n\nमण्डपमध्ये स्थण्डिलमुपलिप्यास्तीर्य सिकतयाथ कुशैः ।\nभद्रासनकृतशीर्षौपधानपादां न्यसेत् प्रतिमाम् ॥ ५९.७॥\n\nप्लक्षाश्वत्थौदुंबरशिरीषवटसंभवैः कषायजलैः ।\nमंगल्यसंज्ञिताभिः सर्वौषधिभिः कुशाद्याभिः ॥ ५९.८॥\n\nद्विपवृषभौद्धत (उद्धृत) पर्वतवल्मीकसरित्समागमतटेषु ।\nपद्मसरःसु च मृद्भिः सपंचगव्यैश्च तीर्थजलैः ॥ ५९.९॥\n\nपूर्वशिरस्कां स्नातां सुवर्णरत्नांबुभिश्च ससुगन्धैः ।\nनानातूर्यनिनादैः पुण्याहैः वेदनिर्घोषैः ॥ ५९.१०॥\n\nएन्द्र्यां दिशीन्द्रलिंगा मन्त्राः प्राग्दक्षिणेऽग्निलिंगाश्च ।\nवक्तव्या (जप्तव्या) द्विजमुख्यैः पूज्याः ते दक्षिणाभिश्च ॥ ५९.११॥\n\nयो देवः संस्थाप्यः तन्मन्त्रैश्चानलं द्विजो जुहुयात् ।\nअग्निनिमित्तानि मया प्रोक्तानीन्द्रध्वजौत्थाने (उच्छ्राये) ॥ ५९.१२॥\n\nधूमाकुलोऽपसव्यो मुहुर्मुहुः विफुलिंगकृन् न शुभः ।\nहोतुः स्मृतिलोपो वा प्रसर्पणं चाशुभं प्रोक्तम् ॥ ५९.१३॥\n\nस्नातामभुक्तवस्त्रां स्वलंकृतां पूजिताम् कुसुमगन्धैः ।\nप्रतिमां स्वास्तीर्णायाम् शय्यायाम् स्थापकः कुर्यात् ॥ ५९.१४॥\n\nसुप्तां सगीतनृत्यैः जागरणैः (सुनृत्यगीतैः जागरकैः) सम्यग् एवमधिवास्य ।\nदैवज्ञसम्प्रदिष्टे काले संस्थापनं कुर्यात् ॥ ५९.१५॥\n\nअभ्यर्च्य कुसुमवस्त्रानुलेपनैः शंखतूर्यनिर्घोषैः ।\nप्रादक्षिण्येन नयेदायतनस्य प्रयतनेन ॥ ५९.१६॥\n\nकृत्वा बलिं प्रभूतं सम्पूज्य ब्राह्मणांश्च सभ्यांश्च ।\nदत्त्वा हिरण्यशकलं विनिक्षिपेत् पिण्डिकाश्वभ्रे ।\nस्थापकदैवज्ञद्विजसभ्यस्थपतीन् विशेषतोऽभ्यर्च्य ।\nकल्याणानां भागी भवतीह परत्र च स्वर्गी ॥ ५९.१८॥\n\nविष्णोः भागवतान् मगांश्च सवितुः शंभोः सभस्मद्विजान्\nमातीणामपि मण्डलक्रमविदो (मातृमण्डलविदो) विप्रान् विदुः ब्रह्मणः ।\nशाक्यान् सर्वहितस्य शान्तमनसो नग्नान् जिनानां विदुः\nये यं देवमुपाश्रिताः स्वविधिना तैः तस्य कार्या क्रिया ॥ ५९.१९॥\n\nउदगयने सितपक्षे शिशिरगभस्तौ च जीववर्गस्थे ।\nलग्ने स्थिरे स्थिरांशे सौम्यैः धीधर्मकेन्द्रगतैः ॥ ५९.२०॥\n\nपापैरुपचयसंस्थैः ध्रुवमृदुहरितिष्यवायुदेवेषु ।\nविकुजे दिनेऽनुकूले देवानां स्थापनं शस्तम् ॥ ५९.२१॥\n\nसामान्यमिदं समासतो लोकानां हितदं मया कृतम् ।\nअधिवासनसन्निवेशने सावित्रे पृथग् एव विस्तरात् ॥ ५९.२२॥\n\nअध्याय ६० गोलक्षणाध्यायः\n\nपराशरः प्राह बृहद्रथाय\nगोलक्षणं यत् क्रियते ततोऽयम् ।\nमया समासः शुभलक्षणाः ताः\nसर्वाः तथाऽपि आगमतोऽभिधास्ये ॥ ६०.१॥\n\nसास्र आविलरूक्षाक्ष्यो मूषकनयनाश्न शुभदा गावः ।\nप्रचलच्चिपिटविषाणाः करटाः खरसदृशवर्णाः (वर्नाः) च ॥ ६०.२॥\n\nदशसप्तचतुर्दन्त्यः प्रलंबमुण्डानना विनतपृष्ठ्यः (पृष्ठाः) ।\nह्रस्वस्थूलग्रीवा यवमध्या दारितखुराश्च ॥ ६०.३॥\n\nश्यावातिदीर्घजिह्वा गुल्फैः अतितनुभिः अतिबृहद्भिः वा ।\nअतिककुदाः कृशदेहा नैष्टा हीनाधिकांग्यश्च ॥ ६०.४॥\n\nवृषभोऽपि एवं स्थूलातिलंबवृषणः शिराततक्रोडः ।\nस्थूलशिराचितगण्डः त्रिस्थानं मेहते यश्च ॥ ६०.५॥\n\nमार्जाराक्षः कपिलः करटो वा न शुभदो द्विजस्यैव (द्विजस्येष्टः) ।\nकृष्णोष्ठतालुजिह्वः श्वसनो यूथस्य घातकरः ॥ ६०.६॥\n\nस्थूलशकृन्मणिश‍ृंगः सितोदरः कृष्णसारवर्णश्च ।\nगृहजातोऽपि त्याज्यो यूथविनाशावहो वृषभः ॥ ६०.७॥\n\nश्यामकपुष्पचितांगो भस्मारुणसन्निभो बिडालाक्षः ।\nविप्राणामपि न शुभं करोति वृषभः परिगृहीतः ॥ ६०.८॥\n\nये चौद्धरन्ति पादान् पंकादिव योजिताः कृशग्रीवाः ।\nकातरनयना हीनाश्च पृष्ठतः ते न भारसहाः ॥ ६०.९॥\n\nमृदुसंहतताम्रोष्ठाः तनुस्फिजः ताम्रतालुजिह्वाश्च ।\nह्रस्वतनु (तनुह्रस्वो) उच्चश्रवणाः सुकुक्षयः स्पृष्ट (स्पष्ट) जंघाश्च ॥ ६०.१०॥\n\nआताम्रसंहतखुरा व्यूढौरस्का बृहत्ककुदयुक्ताः ।\nस्निग्धश्लक्ष्णतनुत्वग्रोमाणः ताम्रतनुश‍ृंगाः ॥ ६०.११॥\n\nतनुभूस्पृग्वालधयो रक्तान्तविलोचना महोच्छ्वासाः ।\nसिंहस्कन्धाः तन्वल्पकंबलाः पूजिताः सुगमाः (सुगताः) ॥ ६०.१२॥\n\nवामावर्तैः वामे दक्षिणपार्श्वे च दक्षिणावर्तैः ।\nशुभदा भवन्त्यनडुहो जंघाभिश्चएणकनिभाभिः ॥ ६०.१३॥\n\nवैदूर्य (वैडूर्य) मल्लिकाबुद्बुदेक्षणाः स्थूलनेत्रपक्ष्माणः (वर्माणः) ।\nपार्ष्णिभिः अस्फुटिताभिः शस्ताः सर्वे च (अपि) भारसहाः ॥ ६०.१४॥\n\nघ्राणोद्देशे सवलिः मार्जारमुखः सितश्च दक्षिणतः ।\nकमलोत्पललाक्षाभः सुवालधिः वाजितुल्यजवः ॥ ६०.१५॥\n\nलंबैः वृषणैः मेषोदरश्च संक्षिप्तवंक्षण (क्षणा) क्रोडः ।\nज्ञेयो भाराध्वसहो जवेऽश्वतुल्यश्च शस्तफलः ॥ ६०.१६॥\n\nसितवर्णः पिंगाक्षः ताम्रविषाणेक्षणो महावक्त्रः ।\nहंसो नाम शुभफलो यूथस्य विवर्धनः प्रोक्तः ॥ ६०.१७॥\n\nभूस्पृग्वालधिः आताम्रविषाणो (वग़्क्षणो) रक्तदृक् ककुद्मांश (ककुद्मी) च ।\nकल्माषश्च स्वामिनमचिरात् कुरुते पतिं लक्ष्म्याः ॥ ६०.१८॥\n\nयो वा सितैकचरणैः (सितैकचरणो) यथेष्टवर्णश्च सोऽपि शुभफलकृत् (शस्तफलः) ।\nमिश्रफलोऽपि ग्राह्यो यदि नएकान्त प्रशस्तोऽस्ति ॥ ६०.१९॥\n\nअध्याय ६१ श्वलक्षणाध्यायः\n\nपादाः पंचनखाः त्रयोऽग्रचरणः षड्भिः नखैः दक्षिणः\nताम्रओष्ठाग्रनसो मृगेश्वरगतिः जिघ्रन् भुवं याति च ।\nलांगूलं ससटं दृगृक्षसदृशी कर्णौ च लंबौ मृदू\nयस्य स्यात् स करोति पोष्टुरचिरात् पुष्टां श्रियं श्वा गृहे ॥ ६१.१॥\n\nपादे पादे पंच पंचाग्रपादे\nवामे यस्याः षण्नखा मल्लिकाक्ष्याः ।\nवक्रं पुच्छं पिंगलालंबकर्णा\nया सा राष्ट्रं कुक्कुरी पाति पुष्टा (पोष्टुः) ॥ ६१.२॥\n\nअध्याय ६२ कुक्कुटलक्षणाध्यायः\n\nकुक्कुटः त्वृजुतनूरुहांगुलिः ताम्रवक्त्रनखचूलिकः सितः ।\nरौति सुस्वरमुषात्यये च यो वृद्धिदः स नृपराष्ट्रवाजिनाम् ॥ ६२.१॥\n\nयवग्रीवो यो वा बदरसदृशो वापि विहगो\nबृहन्मूर्धा वर्णैः भवति बहुभिश्च रुचिरः ।\nस शस्तः संग्रामे मधुमधुपवर्णश्च जयकृद्\nन शस्तो योऽतोऽन्यः कृशतनुरवः खञ्जचरणः ॥ ६२.२॥\n\nकुक्कुटी च मृदुचारुभाषिणी स्निग्धमूर्तिरुचिराननेषणा ।\nसा ददाति सुचिरं महीक्षितां श्रीयशोविजयवीर्यसम्पदः ॥ ६२.३॥\n\nअध्याय ६३ कूर्मलक्षणाध्यायः\n\nस्फुटिकरजतवर्णो नीलराजीविचित्रः\nकलशसदृशमूर्तिश्चारुवंशश्च कूर्मः ।\nअरुणसमवपुः वा सर्षपाकारचित्रः\nसकलनृपमहत्त्वं मन्दिरस्थः करोति ॥ ६३.१॥\n\nअञ्जनभृंगश्यामतनुः वा बिन्दुविचित्रोऽव्यंगशरीरः ।\nसर्पशिरा वा स्थूलगलो यः सोऽपि नृपाणां राष्ट्रविवृद्ध्यै ॥ ६३.२॥\n\nवैडूर्यत्विट् स्थूलकण्ठः त्रिकोणो\nगूढच्छिद्रश्च ऊरु (चारु) वंशश्च शस्तः ।\nक्रीडावाप्यां तोयपूर्णे मणौ वा\nकार्यः कूर्मो मंगलार्थं नरेन्द्रैः ॥ ६३.३॥\n\nअध्याय ६४ छागलक्षणाध्यायः\n\nछागशुभाशुभलक्षणमभिधास्ये नवदशाष्टदन्ताः ते ।\nधन्याः स्थाप्या वेश्मनि सन्त्याज्याः सप्तदन्ता ये ॥ ६४.१॥\n\nदक्षिणपार्श्वे मण्डलमसितं शुक्लस्य शुभफलं भवति ।\nऋष्यनिभकृष्णलोहितवर्णानां श्वेतमति (अपि) शुभदम् ॥ ६४.२॥\n\nस्तनवदवलंबते यः कण्ठेऽजानां मणिः स विज्ञेयः ।\nएकमणिः शुभफलकृद्धन्यतमा द्वित्रमणयो (द्वित्रिमणयो) ये ॥ ६४.३॥\n\nमुण्डाः सर्वे शुभदाः सर्वसिताः सर्वकृष्णदेहाश्च ।\nअर्धासिताः सितार्धा धन्याः कपिलार्धकृष्णाश्च ॥ ६४.४॥\n\nविचरति यूथस्याग्रे प्रथमं चांभोऽवगाहते योऽजः ।\nस शुभः सितमूर्धा वा मूर्धनि वा कृत्तिका (टिक्किका) यस्य ॥ ६४.५॥\n\nसपृषतकण्ठशिरा वा तिलपिष्टनिभश्च ताम्रदृक् शस्तः ।\nकृष्णचरणः सितो वा कृष्णो वा श्वेतचरणो यः ॥ ६४.६॥\n\nयः कृष्णाण्डः श्वेतो मध्ये कृष्णेन भवति पट्टेन ।\nयो वा चरति सशब्दं मन्दं च स शोभनच्छागः ॥ ६४.७॥\n\nऋष्यशिरोरुहपादो यो वा प्राक् पाण्डुरोऽपरे नीलः ।\nस भवति शुभकृच्छागः श्लोकश्चाप्यत्र गर्गौक्तः ॥ ६४.८॥\n\nकुट्टकः कुटिलश्चैव जटिलो वामनः तथा ।\nते चत्वारः श्रियः पुत्रा नालक्ष्मीके वसन्ति ते ॥ ६४.९॥\n\nअथाप्रशस्ताः खरतुल्यनादाः\nप्रदीप्तपुच्छाः कुनखा विवर्णाः ।\nनिकृत्तकर्णा द्विपमस्तकाश्च\nभवन्ति ये चासिततालुजिह्वाः ॥ ६४.१०॥\n\nवर्णैः प्रशस्तैः मणिभिः प्रयुक्ता (च युक्ता)\nमुण्डाश्च ये ताम्रविलोचनाश्च ।\nते पूजिता वेश्मनि (वेश्मसु) मानवानां\nसौख्यानि कुर्वन्ति यशः श्रियं च ॥ ६४.११॥\n\nअध्याय ६५ अश्वालक्षणाध्यायः\n\nदीर्घग्रीवाक्षिकूटः त्रिकहृदयपृथुः ताम्रतालु ओष्ठजिह्वः\nसूक्ष्मत्वक्केशवालः सुशफगतिमुखो ह्रस्वकर्णओष्ठपुच्छः ।\nजंघाजानूरुवृत्तः समसितदशनश्चारुसंस्थानरूपो\nवाजी सर्वांगशुद्धो भवति नरपतेः शत्रुनाशाय नित्यम् ॥ ६५.१॥\n\nअश्रुपातहनुगण्डहृद् (हृड्) गलप्रोथशंखकटिबस्तिजानूनि ।\nमुष्कनाभिककुदे तथा गुदे सव्यकुक्षिचरणे तथा (चरणेषु च) शुभाः ॥ ६५.२॥\n\nये प्रपाणगलकर्णसंस्थिताः\nपृष्ठमध्यनयनोपरि स्थिताः ।\nओष्ठसक्थिभुजकुक्षिपार्श्वगाः\nते ललाटसहिताः सुशोभनाः ॥ ६५.३॥\n\nतेषां प्रपाण एको ललाटकेशेषु च ध्रुवावर्ताः ।\nरन्ध्रुपरन्ध्रमूर्धनि वक्षसि चेति स्मृतौ द्वौ द्वौ ॥ ६५.४॥\n\nषष्भिः दन्तैः सिताभैः भवति हयशिशुः तैः कशायैः द्विवर्षैः\nसन्दंशैः मध्यमन्त्यैः पति (पतित) समुदितैः त्र्यब्धि (त्र्यब्द) पंचाब्दिकाश्वः ।\nसन्दंशानुक्रमेण त्रिकपरिगणिताः कालिका पीतशुक्लाः\nकाचा मक्षीक (माक्षीक) शंखावटचलनमतो दन्तपातं च विद्धि ॥ ६५.५॥\n\nअध्याय ६६ हस्तिलक्षणाध्यायः\n\nमध्वाभदन्ताः सुविभक्तदेहा\nन चौपदिग्धा न (दिग्धाश्च) कृशाः क्षमाश्च ।\nगात्रैः समैश्चापसमानवंशा\nवराहतुल्यैः जघनैश्च भद्राः ॥ ६६.१॥\n\nवक्षोऽथ कक्षावलयः श्लथाश्च\nलंबौदरः त्वग् बृहती गलश्च ।\nस्थूला च कुक्षिः सह पेचकेन\nसैंही च दृग् मन्दमतंगजस्य ॥ ६६.२॥\n\nमृगाः तु ह्रस्वाधरवालमेढ्राः\nतन्वंघ्रि (तन्वंह्रि) कण्ठद्विजहस्तकर्णाः ।\nस्थूलेक्षणाश्चेति यथोक्तचिह्नैः\nसंकीर्णनागा व्यतिमिश्रचिह्नाः ॥ ६६.३॥\n\nपंचौन्नतिः सप्त मृगस्य दैर्घ्यम्\nअष्टौ च हस्ताः परिणाहमानम् ।\nएकद्विवृद्धावथ मन्दभद्रौ\nसंकीर्ननागोऽनियतप्रमाणः ॥ ६६.४॥\n\nभद्रस्य वर्णो हरितो मदश्च (मद्स्य)\nमन्दस्य हारिद्रकसन्निकाशः ।\nकृष्णो मदश्चाभिहितो मृगस्य\nसंकीर्णनागस्य मदो विमिश्रः ॥ ६६.५॥\n\nताम्रोष्ठतालुवदनाः कलविंकनेत्राः\nस्निग्ध ऊनताग्रदशनाः पृथुलायतास्याः ।\nचापौन्नतायतनिगूढनिमग्नवंशाः\nतन्वेकरोमचितकूर्मसमानकुंभाः ॥ ६६.६॥\n\nविस्तीर्णकर्णहनुनाभिललाटगुह्याः\nकूर्मौन्नतद्विनवविंशतिभिः नखैश्च ।\nरेखात्रयौपचितवृत्तकराः सुवाला\nधन्याः सुगन्धिमदपुष्करमारुताश्च ॥ ६६.७॥\n\nदीर्घांगुलिरक्तपुष्कराः सजलांभोदनिनादबृंहिणः ।\nबृहदायतवृत्तकन्धरा धन्या भूमिपतेः मतंगजाः ॥ ६६.८॥\n\nनिमर्द (निर्मदा) अभ्यधिकहीननखांगान्\nकुब्जवामनकमेषविषाणान् ।\nदृश्यकोशफलपुष्करहीनान्\nश्यावनीलशबलासिततालून् ॥ ६६.९॥\n\nस्वल्पवक्त्ररुहमत्कुणषण्ढान्\nहस्तिनीं च गजलक्षणयुक्ताम्\nगर्भिणी च नृपतिः परदेशं\nप्रापयेदतिविरूपफलाः ते ॥ ६६.१०॥\n\nअध्याय ६७ पुरुषलक्षनाध्यायः\n\nउन्मानमानगतिसंहतिसारवर्ण-\nस्नेहस्वरप्रकृतिसत्त्वमनूकं आदौ ।\nक्षेत्रं मृजां च विधिवत् कुशलोऽवलोक्य\nसामुद्रविद् वदति यातमनागतं वा (च) ॥ ६७.१॥\n\nअस्वेदनौ मृदुतलौ कमलौदराभौ\nश्लिष्टांगुली रुचिरताम्रनखौ सुपार्ष्णी ।\nउष्णौ शिराविरहितौ सुनिगूढगुल्फौ\nकूर्मौन्नतौ च चरणौ मनुजेश्वरस्य ॥ ६७.२॥\n\nशूर्पाकारविरूक्षपाण्डुरनखौ वक्रौ शिरासन्ततौ\nसंशुष्कौ विरलांगुली च चरणौ दारिद्र्यदुःखप्रदौ ।\nमार्गायौत्कटकौ कषायसदृशौ वंशस्य विच्छेददौ (विच्छित्तिदौ)\nब्रह्मघ्नौ परिपक्वमृद्द्युतितलौ पीतावगम्यारतौ (पीतावगम्यरतौ) ॥ ६७.३॥\n\nप्रविरलतनुरोमवृत्तजंघा\nद्विरदकरप्रतिमैः वर ऊरुभिश्च ।\nउपचितसमजानवश्च भूपा\nधनरहिताः श्वश‍ृगालतुल्यजंघाः ॥ ६७.४॥\n\nरोमएकैकं कूपके पार्थिवानां\nद्वे द्वे ज्ञेये पण्डितश्रोत्रियाणाम् ।\nत्र्याद्यैः निःस्वा मानवा दुःखभाजः\nकेशाश्चैवं निन्दिताः पूजिताश्च ॥ ६७.५॥\n\nनिर्मांसजानुः म्रियते प्रवासे\nसौभाग्यमल्पैः विकटैः दरिद्राः ।\nस्त्रीनिर्जिताश्चैव (चापि) भवन्ति निम्नै\nराज्यं समांशैश्च महद्भिः आयुः ॥ ६७.६॥\n\nलिंगेऽल्पे धनवान् अपत्यरहितः स्थूलेऽपि हीनो (विहीनो) धनैः\nमेढ्रे वामनते सुतार्थरहितो वक्रेऽन्यथा पुत्रवान् ।\nदारिद्र्यं विनते त्वधोऽल्पतनयो लिंगे शिरासन्तते\nस्थूलग्रन्थियुते सुखी मृदु करोत्यन्तं प्रमेहादिभिः ॥ ६७.७॥\n\nकोशनिगूढैः भूपा दीर्घैः भग्नैश्च वित्तपरिहीनाः ।\nऋजुवृत्तशेफसो लघुशिरालशिश्नाश्च धनवन्तः ॥ ६७.८॥\n\nजलमृत्युः एकवृषणो विषमैः स्त्रीचंचलः समैः क्षितिपः ।\nह्रस्वायुश्चौद्बद्धैः प्रलंबवृषणस्य शतमायुः ॥ ६७.९॥\n\nरक्तैः आढ्या मणिभिः निर्द्रव्याः पाण्डुरैश्च मलिनैश्च ।\nसुखिनः सशब्दमूत्रा निःस्वा निःशब्दधाराश्च ॥ ६७.१०॥\n\nद्वित्रिचतुर्धाराभिः प्रदक्षिणावर्तवलितमूत्राभिः ।\nपृथिवीपतयो ज्ञेया विकीर्णमूत्राश्च धनहीनाः ॥ ६७.११॥\n\nएकैव मूत्रधारा वलिता रूपप्रदा न सुतदात्री (रूपप्रधानसुतदात्री) ।\nस्निग्धौन्नतसममणयो धनवनितारत्नभोक्तारः ।\nमणिभिश्च मध्यनिम्नैः कन्यापितरो भवन्ति निःस्वाश्च ।\nबहुपशुभाजो मध्यौन्नतैश्च नात्युल्बणैः धनिनः ॥ ६७.१३॥\n\nपरिशुष्कबस्तिशीर्षैः धनरहिता दुर्भगाश्च विज्ञेयाः ।\nकुसुमसमगन्धशुक्रा विज्ञातव्या महीपालाः ॥ ६७.१४॥\n\nमधुगन्धे बहुवित्ता मत्स्यसगन्धे बहूनि अपत्यानि ।\nतनुशुक्रः स्त्रीजनको मांससगन्धो महाभोगी ॥ ६७.१५॥\n\nमदिरागन्धे यज्वा क्षारसगन्धे च रेतसि दरिद्रः ।\nशीघ्रं मैथुनगामी दीर्घायुः अतोऽन्यथा अल्पायुः ॥ ६७.१६॥\n\nनिःस्वोऽतिस्थूलस्फिक् समांसलस्फिक् सुखान्वितो भवति ।\nव्याघ्रान्तोऽध्यर्धस्फिग् मण्डूकस्फिग् नराधिपतिः ॥ ६७.१७॥\n\nसिंहकटिः मनुजेन्द्रः कपिकरभकटिः धनैः परित्यक्तः ।\nसमजठरा भोगयुता घटपिठरनिभौदरा निःस्वाः ॥ ६७.१८॥\n\nअविकलपार्श्वा धनिनो निम्नैः वक्रैश्च भोगसन्त्यक्ताः ।\nसमकुक्षा भोगाढ्या निम्नाभिः भोगपरिहीनाः ॥ ६७.१९॥\n\nउन्नतकुक्षाः क्षितिपाः कुटिलाः स्युः मानवा विषमकुक्षाः ।\nसर्पौदरा दरिद्रा भवन्ति बह्वाशिनश्चैव ॥ ६७.२०॥\n\nपरिमण्डलौन्नताभिः विस्तीर्णाभिश्च नाभिभिः सुखिनः ।\nअल्पा (स्वल्पा) त्वदृश्यनिम्ना नाभिः क्लेशावहा भवति ॥ ६७.२१॥\n\nवलिमध्यगता विषमा शूलाद् बाधां (शूलाबाधं) करोति नैस्वयं (नैःस्व्यं) च ।\nशाठ्यं वामावर्ता करोति मेधां प्रदक्षिणतः ॥ ६७.२२॥\n\nपार्श्वायता चिरायुषमुपरिष्टागईश्वरं गवाढ्यमधः ।\nशतपत्रकर्णिकाभा नाभिः मनुजेश्वरं कुरुते ॥ ६७.२३॥\n\nशस्त्रान्तं स्त्रीभोगिनमाचार्यं बहुसुतं यथासंख्यम् ।\nएकद्वित्रिचतुर्भिः वलिभिः विन्द्याद् नृपं त्ववलिम् ॥ ६७.२४॥\n\nविषमवलयो मनुष्या भवन्त्यगम्या अभिगामिनः पापाः ।\nऋजुवलयः सुखभाजः परदारद्वेषिणश्चैव ॥ ६७.२५॥\n\nमांसलमृदुभिः पार्श्वैः प्रदक्षिणावर्तरोमभिः भूपाः ।\nविपरीतैः निर्द्रव्याः सुखपरिहीनाः परप्रेष्याः ॥ ६७.२६॥\n\nसुभगा भवन्त्यनुद्वद्ध (अनुबद्ध) चूचुका निर्धना विषमदीर्घैः ।\nपीनौपचितनिमग्नैः क्षितिपतयश्चूचुकैः सुखिनः ॥ ६७.२७॥\n\nहृदयं समुन्नतं पृथु न वेपनं मांसलं च नृपतीनाम् ।\nअधनानां विपरीतं खररोमचितं शिरालं च ॥ ६७.२८॥\n\nसमवक्षसोऽर्थवन्तः पीनैः शूरा हि (शूराः त्व्) अकिंचनाः तनुभिः ।\nविषमं वक्षो येषां ते निःस्वाः शस्त्रनिधनाश्च ॥ ६७.२९॥\n\nविषमैः विषमो जत्रुभिः अर्थविहीनोऽस्थिसन्धिपरिणद्धैः ।\nउन्नतजत्रुः भोगी (भागी) निम्नैः निःस्वोऽर्थवान् पीनैः ॥ ६७.३०॥\n\nचिपिटग्रीवो निःस्वः शुष्का सशिरा च यस्य वा ग्रीवा ।\nमहिषग्रीवः शूरः शस्त्रान्तो वृषसमग्रीवः ॥ ६७.३१॥\n\nकंबुग्रीवो राजा प्रलंबकण्ठः प्रभक्षणो भवति ।\nपृष्ठमभग्नमरोमशमर्थवतामशुभदमतोऽन्यत् ॥ ६७.३२॥\n\nअस्वेदनपीनौन्नतसुगन्ध (सुगन्धि) समरोमसंकुलाः कक्षाः ।\nविज्ञातव्या धनिनामतोऽन्यथार्थैः विहीनानाम् ॥ ६७.३३॥\n\nनिर्मांसौ रोमचितौ भग्नावल्पौ च निर्धनस्यांसौ ।\nविपुलावव्युच्छिन्नौ सुश्लिष्टौ सौख्यवीर्यवताम् ॥ ६७.३४॥\n\nकरिकरसदृशौ वृत्तावाजान्ववलंबिनौ समौ पीनौ ।\nबाहू पृथिवीशानामधनानां (अधमानां) रोमशौ ह्रस्वौ ॥ ६७.३५॥\n\nहस्तांगुलयो दीर्घाश्चिरायुषामवलिताश्च सुभगानाम् ।\nमेधाविनाम् च सूक्ष्माश्चिपिटाः परकर्मनिरतानाम् ॥ ६७.३६॥\n\nस्थूलाभिः धनरहिता बहिर्नताभिश्च शस्त्रनिर्याणाः ।\nकपिसदृशकरा धनिनो व्याघ्रौपमपाणयः पापाः ॥ ६७.३७॥\n\nमणिबन्धनैः निगूढैः दृढैश्च सुश्लिष्टसन्धिभिः भूपाः ।\nहीनैः हस्तच्छेदः श्लथैः सशब्दैश्च निर्द्रव्याः ॥ ६७.३८॥\n\nपितृवित्तेन विहीना भवन्ति निम्नेन करतलेन नराः ।\nसंवृतनिम्नैः धनिनः प्रोत्तानकराश्च दातारः ॥ ६७.३९॥\n\nविषमैः विषमा निःस्वाश्च करतलैः ईश्वराः (ईश्वराः) तु लाक्षाभैः ।\nपीतैः अगम्यवनिताभिगामिनो निर्धना रूक्षैः ॥ ६७.४०॥\n\nतुषसदृशनखाः क्लीबाश्चिपिटैः स्फुटितैश्च वित्तसन्त्यक्ताः ।\nकुनखविवर्णैः परतर्कुकाश्च ताम्रैश्चमूपतयः ॥ ६७.४१॥\n\nअंगुष्ठयवैः आढ्याः सुतवन्तो अंगुष्ठमूलजैश्च यवैः (मूलगैश्च यवः) ।\nदीर्घांगुलिपर्वाणः सुभगा दीर्घायुषश्चैव ॥ ६७.४२॥\n\nस्निग्धा निम्ना रेखा धनिनां तद्व्यत्ययेन निःस्वानाम् ।\nविरलांगुलयो निःस्वा धनसंचयिनो घनांगुलयः ॥ ६७.४३॥\n\nतिस्रो रेखा मणिबन्धनोत्थिताः करतलौपगा नृपतेः ।\nमीनयुगांकितपाणिः नित्यं सत्रप्रदो भवति ॥ ६७.४४॥\n\nवज्राकारा धनिनां विद्याभाजां च मीनपुच्छनिभाः ।\nशंख आतपत्रशिविकागजाश्वपद्मौपमा नृपतेः ॥ ६७.४५॥\n\nकलशमृणालपता अकांकुशौपमाभिः भवन्ति निधिपालाः ।\nदामनिभाभिश्च आढ्याः स्वस्तिकरूपाभिः ऐश्वर्यम् ॥ ६७.४६॥\n\nचक्रासिपरशुतोमरशक्तिधनुःकुन्तसन्निभा रेखाः ।\nकुर्वन्ति चमूनाथं यज्वानमुलूखलाकाराः ॥ ६७.४७॥\n\nमकरध्वजकोष्ठागारसन्निभाभिः महाधनोपेताः ।\nवेदीनिभेन चैवाग्निहोत्रिणो ब्रह्मतीर्थेन ॥ ६७.४८॥\n\nवापीदेवकुलाद्यैः धर्मं कुरुवन्ति च त्रिकोणाभिः ।\nअंगुष्ठमूलरेखाः पुत्राः स्युः दारिकाः सूक्ष्माः ॥ ६७.४९॥\n\nरेखाः प्रदेशिनिगताः (गाः) शतायुषं कल्पनीयमूनाभिः ।\nछिन्नाभिः द्रुमपतनं बहुरेखारेखिणो निःस्वाः ॥ ६७.५०॥\n\nअतिकृशदीर्घैश्चिबुकैः निर्द्रव्या मांसलैः धनोपेताः ।\nविंब (बिंब) उपमैः अवक्रैः अधरैः भूपाः तनुभिः अस्वाः ॥ ६७.५१॥\n\nओष्ठैः स्फुटितविखण्डितविवर्णरूक्षैश्च धनपरित्यक्ताः ।\nस्निग्धा घनाश्च दशनाः सुतीक्ष्णदंष्ट्राः समाश्च शुभाः ॥ ६७.५२॥\n\nजिह्वा रक्ता दीर्घा श्लक्ष्णा सुसमा च भोगिनो (भोगिनां) ज्ञेया ।\nश्वेता कृष्णा परुषा निर्द्रव्याणां तथा तालु ॥ ६७.५३॥\n\nवक्त्रं सौम्यं संवृतममलं श्लक्ष्णं समं च भूपानाम् ।\nविपरीतं क्लेशभुजां महामुखं दुर्भगाणां च ॥ ६७.५४॥\n\nस्त्रीमुखमनपत्यानां शाठ्यवतां मण्डलं परिज्ञेयम् ।\nदीर्घं निर्द्रव्याणां भीरुमुखाः पापकर्माणः ॥ ६७.५५॥\n\nचतुरस्रं (चतुरश्रं) धूर्तानां निम्नं वक्रं (वक्त्रं) च तनयरहितानाम् ।\nकृपणानामतिह्रस्वं सम्पूर्णं भोगिनां कान्तम् ॥ ६७.५६॥\n\nअस्फुटिताग्रं स्निग्धं श्मश्रु शुभं मृदु च सन्नतं चैव ।\nरक्तैः परुषैश्चौराः श्मश्रुभिः अल्पैश्च विज्ञेयाः ॥ ६७.५७॥\n\nनिर्मांसैः कर्णैः पापमृत्यवश्चर्पटैः सुबहुभोगाः ।\nकृपणाश्च ह्रस्वकर्णाः शंकुश्रवणाश्चमूपतयः (च भूपतयः) ॥ ६७.५८॥\n\nरोमशकर्णा दीर्घायुषश्च (तु) धनभागिनो विपुलकर्णाः ।\nक्रूराः शिरावनद्धैः व्यालंबैः मांसलैः सुखिनः ॥ ६७.५९॥\n\nभोगी त्वनिम्नगण्डो मन्त्री सम्पूर्णमांसगण्डो यः ।\nसुखभाक् शुकसमनासश्चिरजीवी शुष्कनासश्च ॥ ६७.६०॥\n\nछिन्नानुरूपया अगम्यगामिनो दीर्घया तु सौभाग्यम् ।\nआकुंचितया चौरः स्त्रीमृत्युः स्यागिपिटनासः ॥ ६७.६१॥\n\nधनिनोऽग्रवक्रनासा दक्षिणविनताः (वक्राः) प्रभक्षणाः क्रूराः ।\nऋज्वी स्वल्पच्छिद्रा सुपुटा नासा सभाग्यानाम् ॥ ६७.६२॥\n\nधनिनां क्षुतं सकृद् द्वित्रिपिण्डितं ह्लादि सानुनादं च ।\nदीर्घायुषां प्रमुक्तं विज्ञेयं संहतं चैव ॥ ६७.६३॥\n\nपद्मदलाभैः धनिनो रक्तान्तविलोचनाः (विलोचनाः) श्रियः भाजः ।\nमधुपिंगलैः महार्था मार्जारविलोचनैः पापाः ॥ ६७.६४॥\n\nहरिणाक्षा मण्डललोचनाश्च जिह्मैश्च लोचनैश्चौराः ।\nक्रूराः केकरनेत्रा गजसदृशविलोचनाश्चमूपतयः (दृशश्च भूपतयः) ॥ ६७.६५॥\n\nऐश्वर्यम् गंभीरैः नीलोत्पलकान्तिभिश्च विद्वांसः ।\nअतिकृष्णतारकाणामक्ष्नामुत्पाटनं भवति ॥ ६७.६६॥\n\nमन्त्रित्वं स्थूलदृशां श्यावाक्षाणां भवति सौभाग्यम् ।\nदीना दृग् निःस्वानां स्निग्धा विपुलार्थभोगवताम् ॥ ६७.६७॥\n\nअभ्युन्नताभिः अल्पायुषो विशालौन्नताभिः अतिसुखिनः ।\nविषमभ्रुवो दरिद्रा बालेन्दुनतभ्रुवः सधनाः ॥ ६७.६८॥\n\nदीर्घा असंसक्ताभिः धनिनः खण्डाभिः अर्थपरिहीनाः ।\nमध्यविनतभ्रुवो ये ते सक्ताः स्त्रीष्वगम्यासु ॥ ६७.६९॥\n\nउन्नतविपुलैः शंखैः धनिनो (धन्या) निम्नैः सुतार्थसन्त्यक्ताः ।\nविषमललाटा विधना धनवन्तोऽर्धेन्दुसदृशेन ॥ ६७.७०॥\n\nशुक्तिविशालैः आचार्यता शिरासन्ततैः अधर्मरताः ।\nउन्नतशिराभिः आढ्याः स्वस्तिकवत् संस्थिताभिश्च ॥ ६७.७१॥\n\nनिम्नललाटा वधबन्धभागिनः क्रूरकर्मनिरताश्च ।\nअभ्युन्नतैश्चमूपाः (भूपाः) कृपणाः स्युः संवृत (सग़्कट) ललाटाः ॥ ६७.७२॥\n\nरुदितमदीनमनश्रु स्निग्धं च शुभावहं मनुष्याणाम् ।\nरूक्षं दीनं प्रचुराश्रु चैव न शुभप्रदं पुंसाम् ॥ ६७.७३॥\n\nहसितं शुभदमकंपं सनिमीलितलोचनं तु पापस्य ।\nदुष्टस्य (हृष्टस्य) हसितमसकृत् सोन्मादस्यासकृत् प्रान्ते ॥ ६७.७४॥\n\nतिस्रो रेखाः शतजीविनां ललाटायताः स्थिता यदि ताः ।\nचतसृभिः अवनीशत्वं नवतिश्चायुः सपंचाब्दा ॥ ६७.७५॥\n\nविच्छिन्नाभिश्चागम्यगामिनो नवतिः अपि अरेखेण ।\nकेशान्तोपगताभी रेखाभिः अशीतिवर्षायुः ॥ ६७.७६॥\n\nपंचभिः आयुः सप्ततिः एकाग्रावस्थिताभिः अपि षष्टिः ।\nबहुरेखेण शतार्धं चत्वारिंशग वक्राभिः ॥ ६७.७७॥\n\nभ्रूलग्नाभिः त्रिंशद् (त्रिंशभ्रूलग्नाभिः) विंशतिकश्चैव वामवक्राभिः ।\nक्षुद्राभिः स्वल्पायुः न्यूनाभिश्चान्तरे कल्प्यम् ॥ ६७.७८॥\n\nपरिमण्डलैः गवाढ्याश्छत्राकारैः शिरोभिः अवनीशाः ।\nचिपिटैः पितृमातृघ्नाः करोटिशिरसां चिरान् मृत्युः ॥ ६७.७९॥\n\nघटमूर्धा अध्वानरुचिः द्विमस्तकः पापकृद् धनैः त्यक्तः ।\nनिम्नं तु शिरो महतां बहुनिम्नमनर्थदं भवति ॥ ६७.८०॥\n\nएकैकभवैः स्निग्धैः कृष्णैः आकुंचितैः अभिन्नाग्रैः ।\nमृदुभिः न चातिबहुभिः केशैः सुखभाग् नरेन्द्रो वा ॥ ६७.८१॥\n\nबहुमूलविषमकपिलाः स्थूलस्फुटिताग्रपरुषह्रस्वाश्च ।\nअतिकुटिलाश्चातिघनाश्च मूर्धजा वित्तहीनानाम् ॥ ६७.८२॥\n\nयद्यद् गात्रं रूक्षं मांसविहीनं शिरावनद्धं च ।\nतत्तदनिष्टं प्रोक्तं विपरीतमतः शुभं सर्वम् ॥ ६७.८३॥\n\nत्रिषु विपुलो गंभीरः त्रिष्वेव षडुन्नतश्चतुर्ह्रस्वः ।\nसप्तसु रक्तो राजा पंचसु दीर्घश्च सूक्ष्मश्च ॥ ६७.८४॥\n\nनाभी (नाभिः) स्वरः सत्त्वमिति प्रशस्तं (प्रदिष्टं)\nगंभीरमेतत् त्रितयं नराणाम् ।\nउरो ललाटं वदनं च पुंसां\nविस्तीर्णमेतत् त्रितयं प्रशस्तम् ॥ ६७.८५॥\n\nवक्षोऽथ कक्षा नखनासिकास्यं\nकृकाटिका चेति षडुन्नतानि ।\nह्रस्वानि चत्वारि च लिंगपृष्ठं\nग्रीवा च जंघे च हितप्रदानि ॥ ६७.८६॥\n\nनेत्रान्तपादकरताल्वधरोष्ठजिह्वा\nरक्ता नखाश्च खलु सप्त सुखावहानि ।\nसूक्ष्माणि पंच दशनांगुलिपर्वकेशाः\nसाकं त्वचा कररुहा न च (कररुहाश्च न) दुःखितानाम् ॥ ६७.८७॥\n\nहनुलोचनबाहुनासिकाः स्तनयोः अन्तरमत्र पंचमम् ।\nइति दीर्घमिदं तु पंचकं न भवत्येव नृणामभूभृताम् ॥ ६७.८८॥\n\nछाया शुभाशुभफलानि निवेदयन्ती\nलक्ष्या मनुष्यपशुपक्षिषु लक्षणज्ञैः ।\nतेजोगुणान् बहिः अपि प्रविकाशयन्ती\nदीपप्रभा स्फटिकरत्नघटस्थितेव ॥ ६७.८९॥\n\nस्निग्धद्विजत्वग्नखरोमकेशाः (केश)\nछाया सुगन्धा च महीसमुत्था ।\nतुष्ट्यर्थलाभाभ्युदयान् करोति\nधर्मस्य चाहन्यहनि प्रवृत्तिम् ॥ ६७.९०॥\n\nस्निग्धा सिताच्छहरिता नयनाभिरामा\nसौभाग्यमार्दवसुखाभ्युदयान् करोति ।\nसर्वार्थसिद्धिजननी जननीव च आप्या\nछाया फलं तनुभृतां शुभमादधाति ॥ ६७.९१॥\n\nचण्डा अधृष्या पद्महेमाग्निवर्णा\nयुक्ता तेजोविक्रमैः सप्रतापैः ।\nआग्नेयीति प्राणिनां स्याज्जयाय\nक्षिप्रं सिद्धिं वांछितार्थस्य दत्ते (धत्ते) ॥ ६७.९२॥\n\nमलिनपरुषकृष्णा पापगन्धानिलोत्था\nजनयति वधबन्धव्याध्यनर्थार्थनाशान् ।\nस्फटिकसदृशरूपा भाग्ययुक्तात्युदारा\nनिधिः इव गगनोत्था श्रेयसां स्वच्छवर्णा ॥ ६७.९३॥\n\nछायाः क्रमेण कुजलाग्न्यनिलांबरोत्थाः\nकेचिद् वदन्ति दश ताश्च यथानुपूर्व्या ।\nसूर्याब्जनाभपुरुहूतयमौडुपानां\nतुल्याः तु लक्षणफलैः इति तत्समासः ॥ ६७.९४॥\n\nकरिवृषरथौघभेरीमृदंगसिंहाभ्र (अब्द) निःस्वना भूपाः ।\nगर्दभजर्जररूक्षस्वराश्च धनसौख्यसन्त्यक्ताः ॥ ६७.९५॥\n\nसप्त भवन्ति च सारा मेदोमज्जात्वगस्थिशुक्राणि ।\nरुधिरं मांसं चेति प्राणभृतां तत्समासफलम् ॥ ६७.९६॥\n\nताल्वोष्ठदन्तपालीजिह्वानेत्रान्तपायुकरचरणैः ।\nरक्ते (रक्तैः) तु रक्तसारा बहुसुखवनितार्थपुत्रयुताः ॥ ६७.९७॥\n\nस्निग्धत्वक्का धनिनो मृदुभिः सुभगा विचक्षणाः तनुभिः ।\nमज्जामेदःसाराः सुशरीराः पुत्रवित्तयुताः (युक्ताः) ॥ ६७.९८॥\n\nस्थूलास्थिः अस्थिसारो बलवान् विद्यान्तगः सुरूपश्च ।\nबहुगुरुशुक्राः सुभगा विद्वांसो रूपवन्तश्च ॥ ६७.९९॥\n\nउपचितदेहो विद्वान् धनी सुरूपश्च मांससारो यः ।\nसंघाता इति च सुश्लिष्टसन्धिता सुखभुजो ज्ञेया ॥ ६७.१००॥\n\nस्नेहः पंचसु लक्ष्यो वाग्जिह्वादन्तनेत्रनखसंस्थः ।\nसुतधनसौभाग्ययुताः स्निग्धैः तैः निर्धना रूक्षैः ॥ ६७.१०१॥\n\nद्युतिमान् वर्णस्निग्धः (वर्णः स्निग्धः) क्षितिपानाम् मध्यमः सुतार्थवताम् ।\nरूक्षो धनहीनानां शुद्धः शुभदो न संकीर्णः ॥ ६७.१०२॥\n\nसाध्यमनूकं वक्त्राद् गोवृषशार्दूलसिंहगरुडमुखाः ।\nअप्रतिहतप्रतापा जितरिपवो मानवेन्द्राश्च ॥ ६७.१०३॥\n\nवानरमहिषवराहाजतुल्यवदनाः श्रुतार्थ (सुतार्थ) सुखभाजः ।\nगर्दभकरभप्रतिमैः मुखैः शरीरैश्च निःस्वसुखाः ॥ ६७.१०४॥\n\nअष्टशतं षण्णवतिः (षणवतिः) परिमाणं चतुरशीतिः इति पुंसाम् ।\nउत्तमसमहीनानामंगुलसंख्या स्वमानेन ॥ ६७.१०५॥\n\nभारार्धतनुः सुखभाक् तुलितोऽतो दुःखभाग् भवत्यूनः ।\nभारोऽतिवाढ्यानामध्यर्धः सर्वधरणीशः ॥ ६७.१०६॥\n\nविंशतिवर्षा नारी पुरुषः खलु पंचविंशतिभिः अब्दैः ।\nअर्हति मानोन्मानं जीवितभागे चतुर्थे वा ॥ ६७.१०७॥\n\nभूजलशिख्यनिलांबरसुरनररक्षः पिशाचकतिरश्चाम् ।\nसत्त्वेन भवति पुरुषो लक्षणमेतद् भवति तेषां (एषां) ॥ ६७.१०८॥\n\nमहीस्वभावः शुभपुष्पगन्धः\nसंभोगवान् सुश्वसनः स्थिरश्च ।\nतोयस्वभावो बहुतोयपायी\nप्रियाभिभाषी (अभिलाषी) रसभाजनः (भोजनः) च ॥ ६७.१०९॥\n\nअग्निप्रकृत्या चपलोऽतितीक्ष्णश्\nचण्डः क्षुधालुः बहुभोजनश्च ।\nवायोः स्वभावेन चलः कृशश्च\nक्षिप्रं च कोपस्य वशं प्रयाति ॥ ६७.११०॥\n\nखप्रकृतिः निपुणो विवृतास्यः\nशब्दगतेः कुशलः सुशिरांगः ।\nत्यागयुतः (त्यागयुतो) पुरुषो मृदुकोपः\nस्नेहरतश्च भवेत् सुरसत्त्वः ॥ ६७.१११॥\n\nमर्त्यसत्त्वसंयुतो गीतभूषणप्रियः ।\nसंविभागशीलवान् नित्यमेव मानवः ॥ ६७.११२॥\n\nतीक्ष्णप्रकोपः खलचेष्टितश्च\nपापश्च सत्त्वेन निशाचराणाम् ।\nपिशाचसत्त्वश्चपलो मलाक्तो\nबहुप्रलापी च समुल्बणांगः ॥ ६७.११३॥\n\nभीरुः क्षुधालुः बहुभुक् च यः स्याद्\nज्ञेयश्च (स) सत्त्वेन नरः तिरश्चाम् ।\nएवं नराणां प्रकृतिः प्रदिष्टा\nयल्लक्षणज्ञाः प्रवदन्ति सत्त्वम् ॥ ६७.११४॥\n\nशार्दूलहंससमदद्विपगोपतीनां\nतुल्या भवन्ति गतिभिः शिखिनां च भूपाः ।\nयेषां च शब्दरहितं स्तिमितं च यातं\nतेऽपीश्वरा द्रुतपरिप्लुतगा दरिद्राः ॥ ६७.११५॥\n\nश्रान्तस्य यानमशनं च बुभुक्षितस्य\nपानं तृषापरिगतस्य भयेषु रक्षा ।\nएतानि यस्य पुरुषस्य भवन्ति काले\nधन्यं वदन्ति खलु तं नरलक्षणज्ञाः ॥ ६७.११६॥\n\nपुरुषलक्षणमुक्तमिदं मया मुनिमतानि अवलोक्य समासतः ।\nइदमधीत्य नरो नृपसम्मतो भवति सर्वजनस्य च वल्लभः ॥ ६८.११७॥\n\nअध्याय ६८ पंचमनुष्यविभागाध्यायः\n\nताराग्रहैः बलयुतैः स्वक्षेत्रस्वौच्चगैश्चतुष्टयगैः ।\nपंच पुरुषाः प्रशस्ता जायन्ते तान् अहं वक्ष्ये ॥ ६८.१॥\n\nजीवेन भवति हंसः सौरेण शशः कुजेन रुचकश्च ।\nभद्रो बुधेन बलिना मालव्यो दैत्यपूज्येन ॥ ६८.२॥\n\nसत्त्वमहीनं सूर्यात्शारीरं मानसं च चन्द्रबलात् ।\nयद् राशिभेदयुक्तावेतौ तल्लक्षणः स पुमान् ॥ ६८.३॥\n\nतद्धातुमहाभूतप्रकृतिद्युतिवर्णसत्त्वरूपाद्यैः ।\nअबलरवीन्दुयुतैः तैः संकीर्णा लक्षणैः पुरुषाः ॥ ६८.४॥\n\nभौमात् सत्त्वं गुरुता बुधात् सुरेज्यात् स्वरः सितात् स्नेहः ।\nवर्णः सौरादेषां गुणदोषैः साध्वसाधुत्वम् ॥ ६८.५॥\n\nसंकीर्णाः स्युः न नृपा दशासु तेषां भवन्ति सुखभाजः ।\nरिपुगृहनीचौच्चच्युतसत्पापनिरीक्षणैः भेदाः (भेदः) ॥ ६८.६॥\n\nषण्णवतिः अंगुलानां व्यायामो दीर्घता च हंसस्य ।\nशशरुचकभद्रमालव्यसंज्ञिताः त्र्यंगुलविवृद्ध्या ॥ ६८.७॥\n\nयः सात्त्विकः तस्य दया स्थिरत्वं\nसत्त्वार्जवं ब्राह्मणदेवभक्तिः ।\nरजो अधिकः काव्यकलाक्रतुस्त्री-\nसंसक्तचित्तः पुरुषोऽतिशूरः ॥ ६८.८॥\n\nतमोऽधिको वंचयिता परेषां\nमूर्खोऽलसः क्रोधपरोऽतिनिद्रः ।\nमिश्रैः गुणैः सत्त्वरजस्तमोभिः\nमिश्राः तु ते सप्त सह प्रभेदैः ॥ ६८.९॥\n\nमालव्यो नागनासः समभुज (नागनाससमभुज) युगलो जानुसम्प्राप्तहस्तो\nमांसैः पूर्णांगसन्धिः समरुचिरतनुः मध्यभागे कृशश्च ।\nपंचाष्टौ च ऊर्ध्वमास्यं श्रुतिविवरमपि त्र्यंगुलोनं च तिर्यग्\nदीप्ताक्षं सत्कपोलं समसितदशनं नातिमांसाधरोष्ठम् ॥ ६८.१०॥\n\nमालवान् स भरुकच्छसुराष्ट्रान्\nलाटसिन्धुविषयप्रभृतींश्च ।\nविक्रमार्जितधनोऽवति राजा\nपारियात्रनिलयान् (निलयः) कृतबुद्धिः ॥ ६८.११॥\n\nसप्ततिवर्षो मालव्योऽयं त्यक्ष्यति सम्यक् प्राणां तीर्थे ।\nलक्षणमेतत् सम्यक् प्रोक्तं शेषनराणां चातो वक्ष्ये ॥ ६८.१२॥\n\nउपचितसमवृत्तलंबबाहुः\nभुजयुगलप्रमितः समुच्छ्रयोऽस्य ।\nमृदुतनुघनरोमनद्धगण्डो\nभवति नरः खलु लक्षणेन भद्रः ॥ ६८.१३॥\n\nत्वक्षुक्रसारः पृथुपीनवक्षाः\nसत्त्वाधिको व्याघ्रमुखः स्थिरश्च ।\nक्षमान्वितो धर्मपरः कृतज्ञो\nगजेन्द्रगामी बहुशास्त्रवेत्ता ॥ ६८.१४॥\n\nप्राज्ञो वपुष्मान् सुललाटशंखः\nकलास्वभिज्ञो धृतिमान् सुकुक्षिः ।\nसरोजगर्भद्युतिपाणिपादो\nयोगी सुनासः समसंहतभ्रूः ॥ ६८.१५॥\n\nनवांबुसिक्तावनिपत्रकुंकुम-\nद्विपेन्द्रदानागुरुतुल्यगन्धता ।\nशिरोरुहाश्चएकजकृष्णकुंचिताः\nतुरंगनागोपमगुह्यगूढता (गूढगुह्यता) ॥ ६८.१६॥\n\nहलमुशलगदासिशंखचक्र-\nद्विपमकराब्जरथांकितांघ्रि (अन्ह्रि) हस्तः ।\nविभवमपि जनोऽस्य बोभुजीति\nक्षमति हि न स्वजनं स्वतन्त्रबुद्धिः ॥ ६८.१७॥\n\nअंगुलानि नवतिश्च षडूनान्य्-\nउच्छ्रयेण तुलयापि हि भारः ।\nमध्यदेशनृपतिः यदि पुष्टाश्\nत्र्यादयोऽस्य सकलावनिनाथः ॥ ६८.१८॥\n\nभुक्त्वा सम्यग्वसुधां शौर्येणौपार्जितामशीत्यब्दः ।\nतीर्थे प्राणां त्यक्त्वा भद्रो देवालयं याति ॥ ६८.१९॥\n\nईषद्दन्तुरकः तनुद्विजनखः कोशेक्षणः शीघ्रगो\nविद्याधातुवणिक्क्रियासु निरतः सम्पूर्णगण्डः शठः ।\nसेनानीः प्रियमैथुनः परजनस्त्रीसक्तचित्तश्चलः\nशूरो मातृहितो वनाचलनदीदुर्गेषु सक्तः शशः ॥ ६८.२०॥\n\nदीर्घो अंगुलानां शतमष्टहीनं\nसाशंकचेष्टः पररन्ध्रविग ।\nसारोऽस्य मज्जा निभृतप्रचारः\nशशो ह्यतो (अयं) नातिगुरुः प्रदिष्टः ॥ ६८.२१॥\n\nमध्ये कृशः खेटकखंगवीणा\nपर्यंकमालामुरजानुरूपाः ।\nशूलोपमाश्च ऊर्ध्वगताश्च रेखाः\nशशस्य पादोपगताः करे वा ॥ ६८.२२॥\n\nप्रात्यन्तिको माण्डलिकोऽथवा अयं\nस्फिक्स्रावशूलाभिभवार्तमूर्तिः ।\nएवं शशः सप्ततिहायनोऽयं\nवैवस्वतस्यालयमभ्युपैति ॥ ६८.२३॥\n\nरक्तं पीनकपोलमुन्नतनसं वक्त्रं सुवर्णोपमं\nवृत्तं चास्य शिरोऽक्षिणी मधुनिभे सर्वे च रक्ता नखाः ।\nस्रग्दामांकुशशंखमत्स्ययुगलक्रत्वंगकुंभांबुजैश्\nचिह्नैः हंसकलस्वनः सुचरणो हंसः प्रसन्नेन्द्रियः ॥ ६८.२४॥\n\nरतिः अंभसि शुक्रसारता द्विगुणा चाष्टशतैः पलैः मितिः ।\nपरिमाणमथास्य षड्युता नवतिः सम्परिकीर्तिता बुधैः ॥ ६८.२५॥\n\nभुनक्ति हंसः खसशूरसेनान् गान्धारगंगायामुनान्तरालम् ।\nशतं दशोनं शरदां नृपत्वं कृत्वा वनान्ते समुपैति मृत्युम् ॥ ६८.२६॥\n\nसुभ्रूकेशो रक्तश्यामः कंबुग्रीवो व्यादीर्घास्यः ।\nशूरः क्रूरः श्रेष्ठो मन्त्री चौरस्वामी व्यायामी च ॥ ६८.२७॥\n\nयन्मात्रमास्यं रुचकस्य दीर्घं\nमध्यप्रदेशे चतुरस्रता (चतुरश्रता) सा ।\nतनुच्छविः शोणितमांससारो\nहन्ता द्विषां साहससिद्धकार्यः ॥ ६८.२८॥\n\nखट्वांगवीणावृषचापवज्र-\nशक्तीन्द्रशूलांकितपाणिपादः ।\nभक्तो गुरुब्राह्मणदेवतानां\nशतांगुलः स्यात् तु सहस्रमानः (तुलया सहस्रं) ॥ ६८.२९॥\n\nमन्त्राभिचारकुशलः कृशजानुजंघो\nविन्ध्यं ससह्यगिरिमुज्जयिनीं च भुक्त्वा ।\nसम्प्राप्य सप्ततिसमा रुचको नरेन्द्रः\nशस्त्रेण मृत्युमुपयात्यथवाऽनलेन ॥ ६८.३०॥\n\nपंचापरे वामनको जघन्यः\nकुब्जोऽथवा मण्डलकोऽथ साची (समी) ।\nपूर्वोक्तभूपानुचरा भवन्ति\nसंकीर्णसंज्ञः (संज्ञाः) श‍ृणु लक्षणैः तान् ॥ ६८.३१॥\n\nसम्पूर्णांगो वामनो भग्नपृष्ठः\nकिंचिग ऊरूमध्यकक्ष्य (कक्ष) अन्तरेषु ।\nख्यातो राज्ञां ह्येष भद्रानुजीवी\nस्फीटो राजा (दाता) वासुदेवस्य भक्तः ॥ ६८.३२॥\n\nमालव्यसेवी तु जघन्यनामा\nखण्डेन्दुतुल्यश्रवणः सुसन्धिः ।\nशुक्रेण सारह् पिशुनः कविश्च\nरूक्षच्छविः स्थूलकरांगुलीकः ॥ ६८.३३॥\n\nक्रूरो धनी स्थूलमतिः प्रतीतः\nताम्रच्छविः स्यात् परिहासशीलः\nउरो अंघ्रि (अन्ह्रि) हस्तेष्वसिशक्तिपाश-\nपरश्वधांकः स (अग़्कश्च) जघन्यनामा ॥ ६८.३४॥\n\nकुब्जो नाम्ना यः स शुद्धो ह्यधस्तात्\nक्षीणः किंचित् पूर्वकाये नतश्च ।\nहंसासेवी नास्तिकोऽर्थैरुपेतो\nविद्वान् शूरः सूचकः स्यात् कृतज्ञः ॥ ६८.३५॥\n\nकलास्वभिज्ञः कलहप्रियश्च\nप्रभूतभृत्यः प्रमदाजितश्च ।\nसम्पूज्य लोकं प्रजहात्यकस्मात्\nकुब्जोऽयमुक्तः सततोद्यतश्च ॥ ६८.३६॥\n\nमण्डलकक्षणमतो (कनामधेयो लक्षणमतो) रुचकानुचरोऽभिचारवित् कुशलः ।\nकृत्यावेताल (वैताल) आदिषु कर्मसु विद्यासु चानुरतः ॥ ६८.३७॥\n\nवृद्धाकारः खरपरुषमूर्धजश्रूक्षमूर्धजः) च शत्रुनाशने कुशलः ।\nद्विजदेवयज्ञयोगप्रसक्तधीः स्त्रीजितो मतिमान् ॥ ६८.३८॥\n\nसाचीइति (सामीति) यः सोऽतिविरूपदेहः\nशशानुगामी खलु दुर्भगश्च ।\nदाता महारंभसमाप्तकार्यो\nगुणैः शशस्यैव भवेत् समानः ॥ ६८.३९॥\n\nपुरुषलक्षणमुक्तमिदम् मया\nमुनिमतानि निरीक्ष्य समासतः ।\nइदमधीत्य नरो नृपसम्मतो\nभवति सर्वजनस्य च वल्लभः ॥ ६८.४०॥\n\nअध्याय ६९ कन्यालक्षणाध्यायः\n\nस्निग्धौन्नताग्रतनुताम्रनखौ कुमार्याः\nपादौ समौपचितचारुनिगूढगुल्फौ ।\nश्लिष्टांगुली कमलकान्तितलौ च यस्याः\nतामुद्वहेद् यदि भुवोऽधिपतित्वमिच्छेत् ॥ ६९.१॥\n\nमत्स्यांकुशाब्जयववज्रहलासिचिह्न-\nअवस्वेदनौ मृदुतलौ चरणौ प्रशस्तौ ।\nजंघे च रोमरहिते विशिरे सुवृत्ते\nजानुद्वयं सममनुल्बणसन्धिदेशम् ॥ ६९.२॥\n\nऊरू घनौ करिकरप्रतिमावरोमाव्\nअश्वत्थपत्रसदृशं विपुलं च गुह्यम् ।\nश्रोणीललाटमुरुकूर्मसमुन्नतं च\nगूढो मणिश्च विपुलां श्रियमादधाति ॥ ६९.३॥\n\nविस्तीर्णमांसौपचितो नितंबः\nगुरुश्च धत्ते रशना (रसना) कलापम् ।\nनाभिः गभीरा (गंभीरा) विपुलांगानां\nप्रदक्षिनावर्तगता च शस्ता (प्रशस्ता) ॥ ६९.४॥\n\nमध्यं स्त्रियाः त्रिवलिनाथमरोमशं च\nवृत्तौ घनावविषमौ कठिनावुरस्यौ ।\nरोमप्रवर्जितं (अपवर्जितं) उरो मृदु चांगनानां\nग्रीवा च कंबुनिचितार्थसुखानि दत्ते (धत्ते) ॥ ६९.५॥\n\nबन्धुजीवकुसुमोपमोऽधरो\nमांसलो रुचिरबिंबरूपभृत् ।\nकुन्दकुड्मलनिभाः समा द्विजा\nयोषितां पतिसुखामितार्थदाः ॥ ६९.६॥\n\nदाक्षिण्ययुक्तमशठं परपुष्टहंस-\nवल्गु प्रभाषितमदीनमनल्पसौख्यम् ।\nनासा समा समपुटा रुचिरा प्रशस्ता\nदृग्नीलनीरजदलद्युतिहारिणी च ॥ ६९.७॥\n\nनो संगते नातिपृथू न लंबे शस्ते भ्रुवौ बालशशांकवक्रे ।\nअर्धेन्दुसंस्थानमरोमशं च शस्तं ललाटं न नतं न तुंगम् ॥ ६९.८॥\n\nकर्णयुग्ममपि युक्तमांसलं शस्यते म्र्दु समाहितम् समं (समं समाहितं) ।\nस्निग्धनीलमृदुकुंचितैकजा मूर्धजाः सुखकराः समं शिरः ॥ ६९.९॥\n\nभृंगारासनवाजिकुञ्जररथश्रीवृक्षयूपेषुभिः\nमालाकुण्डलचामरांकुशयवैः शैलैः ध्वजैः तोरणैः ।\nमत्स्यस्वस्तिकवेदिकाव्यजनकैः शंखातपत्रांबुजैः\nपादे पाणितलेऽथवा (अपि वा) युवतयो गच्छन्ति राज्ञीपदम् ॥ ६९.१०॥\n\nनिगूढमणिबन्धनौ तरुणपद्मगर्भोपमौ\nकरौ नृपतियोषितस्योषितां) तनुविकृष्टपर्वांगुली ।\nन निम्नमति नौन्नतं करतलं सुरेखान्वितं\nकरोत्यविधवां चिरं सुतसुखार्थसंभोगिनीम् ॥ ६९.११॥\n\nमध्यांगुलिं या मणिबन्धनोत्था\nरेखा गता पाणितले अंगनायाः ।\nऊर्ध्वस्थिता पादतलेऽथवा या\nपुंसोऽथवा राज्यसुखाय सा स्यात् ॥ ६९.१२॥\n\nकनिष्ठिकामूलभवा गता या\nप्रदेशिनीमध्यमिकान्तरालम् ।\nकरोति रेखा परमायुषः सा\nप्रमाणमूना तु तदूनमायुः ॥ ६९.१३॥\n\nअंगुष्टमूले प्रसवस्य रेखाः\nपुत्रा बृहत्यः प्रमदाः तु तन्व्यः ।\nअच्छिन्नमध्या (दीर्घा) बृहदायुषः (बृहदायुषां) ताः\nस्वल्पायुषां छिन्नलघुप्रमाणाः ॥ ६९.१४॥\n\nइतीदमुक्तं शुभमंगनानाम्\nअतो विपर्यस्तमनिष्टमुक्तम् ।\nविशेषतोऽनिष्टफलानि यानि\nसमासतः तानि अनुकीर्तयामि ॥ ६९.१५॥\n\nकनिष्ठिका वा तदनन्तरा वा\nमहीं न यस्याः श्पृशति स्त्रियाः स्यात् ।\nगताथव्ंगुष्ठमतीत्य यस्याः\nप्रदेशिनी सा कुलटाऽतिपापा ॥ ६९.१६॥\n\nउद्बद्धाभ्याम् पिण्डिकाभ्याम् शिराले\nशुष्के जंघे लोमशे (रोमशे) चातिमांसे\nवामावर्तं निम्नमल्पं च गुह्यं\nकुंभाकारं चोदरं दुःखितानाम् ॥ ६९.१७॥\n\nह्रस्वयातिनिःस्वता दीर्घया कुलक्षयः ।\nग्रीवया पृथूत्थया योषितः प्रचण्डता ॥ ६९.१८॥\n\nनेत्रे यस्याः केकरे पिंगले वा\nसा दुःशीला श्यावलोलेक्षणा च ।\nकूपौ यस्या गण्डयोश्च स्मितेषु\nनिःसन्दिग्धं बन्धकीं तां वदन्ति ॥ ६९.१९॥\n\nप्रविलंबिनि देवरं ललाटे\nश्वशुरं हन्त्युदरे स्फिजोः पतिं च ।\nअतिरोमचयान्वितौत्तरओष्ठी\nन शुभा भर्तुः अतीव या च दीर्घा ॥ ६९.२०॥\n\nस्तनौ सरोमौ मलिनौल्बणौ च\nक्लेशं दधाते विषमौ च कर्णौ ।\nस्थूलाः कराला विषमाश्च दन्ताः\nक्लेशाय चौर्याय च कृष्णमांसाः ॥ ६९.२१॥\n\nक्रव्यादरूपैः वृककाककंक-\nसरीसृपौलूकसमानचिह्नैः\nशुष्कैः शिरालैः विषमैश्च हस्तैः\nभवन्ति नार्यह् सुखवित्तहीनाः ॥ ६९.२२॥\n\nया तूत्तरोष्ठेन समुन्नतेन\nरूक्षाग्रकेशी कलहप्रिया सा ।\nप्रायो विरूपासु भवन्ति दोषा\nयत्राकृतिः तत्र गुणा वसन्ति ॥ ६९.२३॥\n\nपादौ सगुल्फौ प्रथमं प्रदिष्टौ जंघे द्वितीयं तु सजानुचक्रे ।\nमेढ्र ऊरुमुष्कं च ततः तॄतीयं नाभिः कटिश्चैव (च इति) चतुर्थमाहुः ॥ ६९.२४॥\n\nउदरं कथयन्ति पंचमं हृदयं षष्ठमतः स्तनान्वितम् ।\nअथ सप्तममंसजत्रुणी कथयन्त्यष्टममोष्ठकन्धरे ॥ ६९.२५॥\n\nनवमं नयने च सभ्रुणी सललाटं दशमं शिरः तथा ।\nअशुभेष्वशुभं दशाफलं चरणाद्येषु शुभेषु शोभनम् ॥ ६९.२६॥\n\nअध्याय ७० वस्त्रच्छेदलक्षणाध्यायः\n\nप्रभूतवस्त्रदाश्विनी भरणि अथापहारिणी ।\nप्रदह्यतेऽग्निदैवते प्रजेस्वरेऽर्थसिद्धयः ॥ ७०.१(७१.६)॥\n\nमृगे तु मूषकाद् भयं व्यसुत्वमेव शंकरे ।\nपुनर्वसौ शुभागमः तदग्रभे धनैः युतिः ॥ ७०.२(७१.७)॥\n\nभुजंगभे विलुप्यते मघासु मृत्युमादिशेत् ।\nभगाह्वये नृपाद् भयं धनागमाय चौत्तरा ॥ ७०.३(७१.८)॥\n\nकरेण कर्मसिद्धयः शुभागमः तु चित्रया ।\nशुभं च भोज्यमानिले द्विदैवते जनप्रियः ॥ ७०.४(७१.९)॥\n\nसुहूद्युतिः (सुहृद्युतिः) च मित्रभे तदग्रभे (पुरन्दरे)ऽंबरक्षयः ।\nजलप्लुतिश्च नैरृते रुजो जलाधिदैवते ॥ ७०.५(७१.१०)॥\n\nमिष्टमन्नमपि वैश्वदैवते वैष्णवे भवति नेत्ररोगता ।\nधान्यलब्धिः (लब्धिं) अपि (अथ) वासवे (विश्वदैवते)\nविदुः वारुणे विषकृतं महद्भयम् ॥ ७०.६(७१.११)॥\n\nभद्रपदासु भयं सलिलोत्थं\nतत्परतश्च भवेत् सुतलब्धिः ।\nरत्नयुतिं कथयन्ति च पौष्णे\nयोऽभिनवांबरमिच्छति भोक्तुम् ॥ ७०.७द्(७१.१२द्)॥\n\nविप्रमतादथ भूपतिदत्तं यग विवाहविधावभिलब्धम् ।\nतेषु गुणै रहितेष्वपि भोक्तुं नूतनमंबरमिष्टफलं स्यात् ॥ ७०.८द्(७१.१३द्)॥\n\nभोक्तुं नवांबरं शस्तम् ऋक्षेऽपि गुणवर्जिते ।\nविवाहे राजसम्माने ब्रह्मणाणां च सम्मते ॥ ७०.८(७१.१४)॥\n\nवस्त्रस्य कोणेषु वसन्ति देवा नराश्च पाशान्तदशान्तमध्ये ।\nशेषाः त्रयश्चात्र निशाचरांशाः तथैव शय्यासनपादुकासु ॥ ७०.९(७१.१)॥\n\nलिप्ते मषीगोमयकर्दमाद्यैश्छिन्ने प्रदग्धे स्फुटिते च विन्द्यात् ।\nपुष्टं नवेऽल्पाल्पतरं च भुक्ते पापं शुभं चाधिकमुत्तरीये ॥ ७०.१०(७१.२)॥\n\nरुग्राक्षसांशेस्वथवाऽपि मृत्युः पुञ्जन्मतेजश्च मनुष्यभागे ।\nभागेऽमराणामथ भोगवृद्धिः प्रान्तेषु सर्वत्र वदन्त्यनिष्टम् ॥ ७०.११(७१.३)॥\n\nकंकप्लवौलूककपोतकाकक्रव्यादगोमायुखरौष्ट्रसर्पैः ।\nछेदाकृतिः दैवतभागगापि पुंसां भयं मृत्युसमं करोति ॥ ७०.१२(७१.४)॥\n\nछत्रध्वजस्वस्तिकवर्धमानश्रीवृक्षकुंभांबुजतोरणाद्यैः ।\nछेदाकृतिः नैरृतभागगा अपि पुंसां विधत्ते नचिरेण लक्ष्मीम् ॥ ७०.१३(७१.५)॥\n\nअध्याय ७१ चामरलक्षणाध्यायः\n\nदेवैश्चमर्यः किल वालहेतोः\nसृष्टा हिमक्ष्माधरकन्दरेषु ।\nआपीतवर्णाश्च भवन्ति तासां\nकृष्णाश्च लांगूलभवाः सिताश्च ॥ ७१.१॥\n\nस्नेहो मृदुत्वं बहुव्लता (लता च)\nवैशद्यमल्पास्थिनिबन्धनत्वम् ।\nशौक्ल्यं च तासां (तेषां) गुणसम्पदुक्ता\nविद्धाल्पलुप्तानि न शोभनानि ॥ ७१.२॥\n\nअध्यर्धहस्तप्रमितोऽस्य दण्डो\nहस्तोऽथवा अरत्निसमोऽथवा अन्यः ।\nकाष्ठात्शुभात् कांचनरूप्यगुप्ताद्\nरत्नैश्च सर्वैः (विचित्रैः) च हिताय राज्ञाम् ॥ ७१.३॥\n\nयष्ट्यातपत्रांकुशवेत्रचापवितानकुन्तध्वजचामराणाम् ।\nव्यापीततन्त्रीमधुकृष्णवर्णा वर्णक्रमेणैव हिताय दण्डाः ॥ ७१.४॥\n\nमातृभूधनकुलक्षयावहा\nरोगमृत्युजननाश्च पर्वभिः ।\nद्व्यादिभिः द्विकविवर्धितैः क्रमात्\nद्वादशान्तविरतैः समैः फलम् ॥ ७१.५॥\n\nयात्राप्रसिद्धिः द्विषतां विनाशो\nलाभाः प्रभूता (प्रभूतो) वसुध्पमः (गमः) च ।\nव्र्द्धिः पशूनामभिवंछिताप्तिः\nत्र्याद्येष्वयुग्मेषु तदीश्वराणाम् ॥ ७१.६॥\n\nअध्याय ७२ छत्रलक्षणाध्यायः\n\nनिचितं तु (नु) हंसपक्षैः कृकवाकुमयूरसारसानां वा ।\nदौकूल्येन (दौकूलेन) नवेन तु समन्ततश्छादितं शुक्लम् ॥ ७२.१॥\n\nमुक्ताफलैरुपचितं प्रलंबमालाविलं स्फटिकमूलम् ।\nषड्ढस्तशुद्धहैमं नवपर्वनगैकदण्डं तु ॥ ७२.२॥\n\nदण्डार्धविस्तृतं तत् समावृतं रत्नभूषितं (रत्नविभूषितम्, रत्नभूषितं) उदग्रम् ।\nनृपतेः तदातपत्रं कल्याणपरं विजयदं च ॥ ७२.३॥\n\nयुवराजनृपतिपत्न्योः सेनापतिदण्डनायकानां च ।\nदण्डोऽर्धपंचहस्तः समपंचकृतोऽर्ध (कृतार्ध) विस्तारः ॥ ७२.४॥\n\nअन्येषामुष्णघ्नं प्रसादपट्टैः विभूषितशिरस्कम् ।\nव्यालंबिरत्नमालं छत्रं कार्यं तु (च) मायूरम् ॥ ७२.५॥\n\nअन्येषां तु नराणां शीतातपवारणं तु चतुरस्रं (चतुरश्रं) ।\nसमवृत्तदण्डयुक्तं छत्रं कार्यं तु विप्राणाम् ॥ ७२.६॥\n\nअध्याय ७३ स्त्रीप्रशंसाध्यायः\n\nजये धरित्र्याः पुरमेव सारं\nपुरे गृहं सद्मनि चएकदेशः ।\nतत्रापि शय्या शयने वरा स्त्री\nरत्नोज्ज्वला राज्यसुखस्य सारः ॥ ७३.१॥\n\nरत्नानि विभूषयन्ति योषा भूष्यन्ते वनिता न रत्नकान्त्या ।\nचेतो विनता हरनि अरत्ना नो रत्नानि विनांगनांगसंगं (संगात्) ॥ ७३.२॥\n\nआकारं विनिगूहतां रिपुबलं जेतुं समुत्तिष्ठतां\nतन्त्रं चिन्तयतां कृताकृतशतव्यापारशाखाकुलम् ।\nमन्त्रिप्रोक्तनिषेविणां (निसेविणाम्, निषेविनां) क्षितिभुजामाशंकिनां सर्वतो\nधुःखांभोनिधिवर्तिनां सुखलवः कान्तासमालिंगनम् ॥ ७३.३॥\n\nश्रुतं दृष्टं स्पृष्तं स्मृतमपि नृणां ह्लादजननं\nन रत्नं स्त्रीभ्योऽन्यत् क्वचिदपि कृतं लोकपतिना ।\nतदर्थं धर्मार्थौ सुतविषयसौख्यानि च ततो\nगृहे लक्ष्म्यो मान्याः सततमबला मानविभवैः ॥ ७३.४॥\n\nयेऽपि अंगनानां प्रवदन्ति दोषान्\nवैराग्यमार्गेण गुणान् विहाय ।\nते दुर्जना मे मनसो वितर्कः\nसद्भाववाक्यानि न तानि तेषाम् ॥ ७३.५॥\n\nप्रब्रूत सत्यं करतो अंगनानां\nदोषोऽस्ति यो नाचरितो मनुष्यैः ।\nधार्ष्ट्येन पुंभिः प्रमदा निरस्ता\nगुणाधिकाः ता मनुनात्र चोक्तम् ॥ ७३.६॥\n\nसोमः तासामदात्शौचं गन्धर्वः (गन्धर्वाः) शिक्षितां गिरम् ।\nअग्निश्च सर्वभक्षित्वं तस्मान् निष्कसमाः स्त्रियः ॥ ७३.७॥\n\nब्राह्मणाः पादतो मेध्या गावो मेध्याश्च पृष्ठतः ।\nअजाश्वा मुखतो मेध्याः स्त्रियो मेध्याश्तु सर्वतः ॥ ७३.८॥\n\nस्त्रियः पवित्रमतुलं नैता दुष्यन्ति कर्हिचित् ।\nमासि मासि रजो ह्यासां दुष्कृतानि अपकर्षति ॥ ७३.९॥\n\nजामयो यान्ति गेहानि शपन्त्यप्रतिपूजिताः ।\nतानि कृत्याहतानीव विनश्यन्ति समन्ततः ॥ ७३.१०॥\n\nजाया वा स्याज्जनित्री वा संभवः स्त्रीकृतो नृणाम् ।\nहे कृतघ्नाश्तयोः निन्दां कुर्वतां वः कुतः शुभम् ॥ ७३.११॥\n\nदंपत्योः व्युत्क्रमे दोषः समः शास्त्रे प्रतिष्ठितः ।\nनरा न समवेक्षन्ते तेनात्र वरमंगनाः ॥ ७३.१२॥\n\nबहिः लोम्ना तु षण्मासान् वेष्टितः खरचर्मणा ।\nदारातिक्रमणे भिक्षां देहीत्युक्त्वा विशुध्यति ॥ ७३.१३॥\n\nन शतेनापि वर्षाणामपैति मदनाशयः ।\nतत्र अशक्त्या निर्वर्तन्ते नरा धैर्येण योषितः ॥ ७३.१४॥\n\nअहो धार्ष्ट्यमसाधूनां निन्दतामनघाः स्त्रियः ।\nमुष्णतामिव चौराणां तिष्ठ चौरेति जल्पताम् ॥ ७३.१५॥\n\nपुरुषश्चटुलानि कामिनीनां\nकुरुते यानि रहो न तानि पश्चात् ।\nसुकृतज्ञतया अंगना गतासून्\nअवगूह्य प्रविशन्ति सप्तजिह्वम् ॥ ७३.१६॥\n\nस्त्रीरत्नभोगोऽस्ति नरस्य यस्य\nनिःस्वोऽपि सांप्रत्यवनीस्वरो (स्वं प्रत्यवनीस्वरो, मां प्रत्यव)ऽसौ ।\nराज्यस्य सारोऽशनमंगनाश्च\nतृष्णानलोद्दीपनदारु शेषम् ॥ ७३.१७॥\n\nकामिनीं प्रथमयौवनान्वितां\nमन्दवल्गुमृदुपीडितस्वनाम् ।\nउत्स्तनीं समवलंब्य या रतिः\nसा न धातृभवनेऽस्ति मे मतिः ॥ ७३.१८॥\n\nतत्र देवमुनिसिद्धचारणैः\nमान्यमानपितृसेव्यसेवनात् ।\nब्रूत धातृभवनेऽस्ति किं सुखं\nयद् रहः समवलंब्य न स्त्रियम् ॥ ७३.१९॥\n\nआब्रह्मकीटान्तमिदं निबद्धं\nपुंस्त्रीप्रयोगेण जगत् समस्तम् ।\nव्रीडा अत्र का यत्र चतुर्मुखत्वम्\nईशोऽपि लोभाद् गमितो युवत्याः ॥ ७३.२०॥\n\nअध्याय ७४ सौभाग्यकरणाध्यायः\n\nजात्यं मनोभवसुखं सुभगस्य सर्वम्\nआभासमात्रमितरस्य मनोवियोगात् ।\nचित्तेन भावयति दूरगता अपि यं स्त्री\nगर्भं बिभर्ति सदृशं पुरुषस्य तस्य ॥ ७४.१॥\n\nभंक्त्वा काण्डं पादपस्यौप्तमुर्व्यां\nबीजं वास्यां नान्यतामेति यद्वत् ।\nएवं ह्यात्मा जायते स्त्रीषु भूयः\nकश्चित् तस्मिन् क्षेत्रयोगाद् विशेषः ॥ ७४.२॥\n\nआत्मा सहैति मनसा मन इन्द्रियेण\nस्वार्थेन चेन्द्रियमिति क्रम एष शीघ्रः ।\nयोगोऽयमेव मनसः किमगम्यमस्ति\nयस्मिन् मनो व्रजति तत्र गतोऽयमात्मा ॥ ७४.३॥\n\nआत्मायमात्मनि गतो हृदयेऽतिसूक्ष्मो\nग्राह्योऽचलेन मनसा सतताभियोगात् ।\nयो यं विचिन्तयति याति स तन्मयत्वं\nयस्मादतः सुभगमेव गता युवत्यः ॥ ७४.४॥\n\nदाक्षिण्यमेकं सुभगत्वहेतुः विद्वेषणं तद्विपरीतचेष्टा ।\nमन्त्रौषधाद्यैः कुहकप्रयोगैः भवन्ति दोषा बहवो न शर्म ॥ ७४.५॥\n\nवाल्लभ्यमायाति विहाय मानं दौर्भाग्यमापादयतेऽभिमानः ।\nकृच्छ्रेण संसाधयतेऽभिमानी कार्याणि अयत्नेन वदन् प्रियाणि ॥ ७४.६॥\n\nतेजो न तद् यत् प्रियसाहसत्वं वाक्यं न चानिष्टमसत्प्रणीतम् ।\nकार्यस्य गत्वान्तमनुद्धता ये तेजस्विनः ते न विकत्थना ये ॥ ७४.७॥\n\nयः सार्वजन्यं सुभगत्वमिच्छेद् गुणान् स सर्वस्य वदेत् परोक्षं (परोक्षे) ।\nप्राप्नोति दोषान् असतोऽपि अनेकान् परस्य यो दोषकथां करोति ॥ ७४.८॥\n\nसर्वौपकारानुगतस्य लोकः सर्वौपकारानुगतो नरस्य ।\nकृत्वा उपकारं द्विषतां विपत्सुया कीर्तिः अल्प्नेन न सा शुभेन ॥ ७४.९॥\n\nतृणैः इवाग्निः सुतरां विवृद्धिमाछाद्यमानोऽपि गुणोऽभ्युपैति ।\nस केवलं दुर्जनभावमेति हन्तुं गुणान् वांछति यः परस्य ॥ ७४.१०॥\n\nअध्याय ७५ कान्दर्किकाध्यायः\n\nरक्तेऽधिके स्त्री पुरुषः तु शुक्रे नपुंसकं शोणितशुक्रसाम्ये ।\nयस्मादतः शुक्रविवृद्धिदानि निषेवितव्यानि रसायनानि ॥ ७५.१॥\n\nहर्म्यपृष्ठमुडुनाथरश्मयः सौत्पलं मधु मदालसा प्रिया ।\nवल्लकी स्मरकथा रहः स्रजो वर्ग एष मदनस्य वागुरा ॥ ७५.२॥\n\nमाक्षीकधातुमधुपारदलोहचूर्ण-\nपथ्याशिल्जतुघृतानि समानि (जतुविडग्गघृतानि) योऽद्यात् ।\nसैकानि विंशतिः अहानि जरान्वितोऽपि\nसोऽशीतिकोऽपि रमयत्यव्बलां युवा इव ॥ ७५.३॥\n\nक्षीरं श‍ृतं यः कपिकच्छुमूलैः\nपिबेत् क्षयं स्त्रीषु न सोऽभ्युपैति ।\nमाषान् पयःसर्पिषि वा विपक्वान्\nषड्ग्रासमात्रांश्च पयोऽनुपानं (अनुपानान्) ॥ ७५.४॥\n\nविदारिकायाः स्वरसेन चूर्णं मुहुर्मुहुः भावितशोषितं च ।\nश‍ृतेन दुग्धेन सशर्करेण पिबेत् स यस्य प्रमदाः प्रभूताः ॥ ७५.५॥\n\nधात्रीफलानां स्वरसेन चूर्णं\nसुभावितं क्षौद्रसिताज्ययुक्तम् ।\nलीढ्वानु पीत्वा च पयोऽग्निशक्त्या\nकामं निकामं पुरुषो निषेवेत् ॥ ७५.६॥\n\nक्षीरेण बस्ताण्डयुजा श‍ृतेन\nसम्प्लाव्य कामी बहुशस्तिलान् यः ।\nसुशोषितान् अत्ति पयः पिबेच् (पिबेत् पयः) च\nतस्याग्रतः किं चटकः करोति ॥ ७५.७॥\n\nमाषसूपसहितेन सर्पिषा षष्टिकौदनमदन्ति ये नराः ।\nक्षीरमपि अनु पिबन्ति तासु ते शर्वरीषु मदनेन (मदने न) शेरते ॥ ७५.८॥\n\nतिलाश्वगन्धाकपिच्छुमूलैः\nविदारिकाषष्टिकपिष्टयोगः ।\nआजेन पिष्टः पयसा घृतेन\nपक्वं (पक्त्वा) भवेत्शुष्कलिकातिवृष्या ॥ ७५.९॥\n\nक्षीरेण वा गोक्षुरकौपयोगं\nविदारिकाकन्दकभक्षणं वा ।\nकुर्वन् न सीदेद् यदि जीर्यतेऽस्य\nमन्दाग्निता चेदिदमत्र चूर्णम् ॥ ७५.१०॥\n\nसाजमोदलवणा हरीतकी श‍ृंगवेरसहिता च पिप्पली ।\nमद्यतक्रतरलोष्णवारिभिश्चूर्णपानमुदराग्निदीपनम् ॥ ७५.११॥\n\nअत्यम्लतिक्तलवणानि कटूनि वाऽत्ति\nयः क्षारशाकबहुलानि (क्षारशाकबहुलानि) च भोजनानि ।\nदृक्षुक्रवीर्यरहितः स करोत्यनेकान्\nव्याजान् जरन्न् इव युवाऽपि अबलामवाप्य ॥ ७५.१२॥\n\nअध्याय ७६ गन्धयुक्त्य्ः\n\nस्रग्गन्धधूपांबरभूषणाद्यं न शोभते शुक्लशिरोरुहस्य ।\nयस्मादतो मूर्धजरागसेवां कुर्याद् यथैवाञ्जनभूषणानाम् ॥ ७६.१॥\n\nलौहे पात्रे तण्डुलान् कोद्रवाणां\nशुक्ले पक्वांल्लोहचूर्णेन साकम् ।\nपिष्टान् सूक्ष्मं मूर्ध्नि शुक्लाम्लकेशे\nदत्वा (दत्त्वा) तिष्ठेद् वेष्टयित्वा अर्द्र (अर्क) पत्रैः ॥ ७६.२॥\n\nयाते द्वितीये प्रहरे विहाय\nदद्यात्शिरस्यामलकप्रलेपम् ।\nसंछाद्य पत्रैः प्रहरद्वयेन\nप्रक्षालितं कार्ष्ण्यमुपैति शीर्षम् ॥ ७६.३॥\n\nपश्चात्शिरः स्नानसुगन्धतैलैः\nलोहाम्लगन्धं शिरसोऽपनीय ।\nहृदयैश्च गन्धैः विविधैश्च धूपैः\nअन्तःपुरे राज्यसुखं निषेवेत् ॥ ७६.४॥\n\nत्वक्कुष्ठरेणुनलिकास्पृक्कारसतगरबालकैः तुल्यैः ।\nकेसरपत्रविमिश्रैः नरपतियोग्यं शिरःस्नानम् ॥ ७६.५॥\n\nमञ्जिष्ठया व्याघ्रनखेन शुक्त्या त्वचा सकुष्ठेन रसेन चूर्णः ।\nतैलेन युक्तोऽर्कमयूखतप्तः करोति तच्चंपकगन्धि तैलम् ॥ ७६.६॥\n\nतुल्यैः पत्रतुरुष्कबालतगरैः गन्धः स्मरोद्दीपनः\nसव्यामो बकुलोऽयमेव कटुकाहिंगुप्रधूपान्वितः ।\nकुष्ठेनौत्पलगन्धिकः समलयः पूर्वो भवेगंपको\nजातीत्वक्सहितोऽतिमुक्तक इति ज्ञेयः सकुस्तुंबुरुः ॥ ७६.७॥\n\nशतपुष्पाकुन्दुरुकौ पादेनार्धेन नखतुष्कौ च ।\nमलयप्रियंगुभागौ गन्धो धूप्यो गुडनखेन ॥ ७६.८॥\n\nगुग्गुलुबालक (वालक) लाक्षामुस्तानखशर्कराः क्रमाद् धूपः ।\nअन्यो मांसीबालक (वालक) तुष्कनखचन्दनैः पिण्डः ॥ ७६.९॥\n\nहरीतकीशंखघनद्रवांबुभिः\nगुडोत्पलैः शैलकमुस्तकान्वितैः ।\nनवान्तपादादिविवर्धितैः क्रमाद्\nभवन्ति धूपा बहवो मनोहराः ॥ ७६.१०॥\n\nभागैश्चतुर्भिः सितशैलमुस्ताः\nश्रीसर्जभागौ नखगुग्गुलू च ।\nकर्पूरबोधो मधुपिण्डितोऽयं\nकोपच्छदो नाम नरेन्द्रधूपः ॥ ७६.११॥\n\nत्वगुशीरपत्रभागैः सूक्ष्मैलार्धेन संयुतैश्चूर्णः ।\nपुटवासः प्रवरोऽयं मृगकर्पूरप्रबोधेन ॥ ७६.१२॥\n\nघनबालकशैलेयककर्पूरौशीरनागपुष्पाणि ।\nव्याघ्रनखस्पृक्कागुरुदमनक (मदनक)नखतगरधान्यानि ॥ ७६.१३॥\n\nकर्पूरचोल (चोर) मलयैः स्वेच्छापरिवर्तितैश्चतुर्भिः अतः ।\nएकद्वित्रिचतुर्भिः भागैः गन्धार्णवो भवति ॥ ७६.१४॥\n\nअत्युल्बणगन्धत्वादेकांशो नित्यमेव धान्यानाम् ।\nकर्पूरस्य तदूनो नैतौ द्वित्रिआदिभिः देयौ ॥ ७६.१५॥\n\nश्रीसर्जगुडनखैः ते धूपयितव्याः क्रमान् न पिण्डस्थैः ।\nबोधः कस्तूरिकया देयः कर्पूरसंयुतया ॥ ७६.१६॥\n\nअत्र सहस्रचतुष्टयमन्यानि च सप्ततिसहस्राणि ।\nलक्षं शतानि सप्त विंशतियुक्तानि गन्धानाम् ॥ ७६.१७॥\n\nएकैकमेकभागं द्वित्रिचतुर्भागिकैः युतं द्रव्यैः ।\nषड्गन्धकरं तद्वद् द्वित्रिचतुर्भागिकं कुरुते ॥ ७६.१८॥\n\nद्रव्यचतुष्टययोगाद् गन्धचतुर्विंशतिः यथैकस्य ।\nएवं शेषाणामपि षण्णवतिः सर्वपिण्डोऽत्र ॥ ७६.१९॥\n\nषोडशके द्रव्यगणे चतुर्विकल्पेन भिद्यमानानाम् ।\nअष्टादश जायन्ते शतानि सहितानि विंशत्या ॥ ७६.२०॥\n\nषण्णवतिभेदभिन्नश्चतुर्विकल्पो गणो यतः तस्मात् ।\nषण्णनवतिगुणः कार्यः सा संख्या भवति गन्धानाम् ॥ ७६.२१॥\n\nपूर्वेण पूर्वेण गतेन युक्तं\nस्थानं विनान्त्यं प्रवदन्ति संख्याम् ।\nइच्छाविकल्पैः क्रमशोऽभिनीय\nनीते निवृत्तिः पुनः अन्यनीतिः ॥ ७६.२२॥\n\nद्वित्रीन्द्रियाष्टभागैः अगुरुः पत्रं तुरुष्कशैलेयौ\nविषयाष्टपक्षदहनाः प्रियंगुमुस्तारसाः केशः ॥ ७६.२३॥\n\nस्पृक्कात्वक्तगराणां मांस्याश्च कृतैकसप्तषड्भागाः ।\nसप्तऋतुवेदचन्द्रैः मलयनखश्रीककुन्दुरुकाः ॥ ७६.२४॥\n\nषोडशके कच्छपुटे यथा तथा मिश्रिते चतुर्द्रव्ये (मिश्रितैश्चतुर्द्रव्यैः) ।\nयेऽत्राष्टादश भागाः तेऽस्मिन् गन्धादयो योगाः ॥ ७६.२५॥\n\nनखतगरतुरुष्कयुता जातीकर्पूरमृगकृतौद्बोधाः ।\nगुडनखधूप्या गन्धाः कर्तव्याः सर्वतोभद्राः ॥ ७६.२६॥\n\nजातीफलमृगकर्पूरबोधितैः ससहकारमधुसिक्तैः ।\nबहवोऽत्र पारिजाताश्चतुर्भिः इच्छापरिगृहीतैः ॥ ७६.२७॥\n\nसर्जरसश्रीवासकसमन्विता येऽत्र सर्वधूपाः (सर्वयोगाः) तैः ।\nश्रीसर्जरसवियुक्तैः स्नानानि सबालक (सवालक) त्वग्भिः ॥ ७६.२८॥\n\nरोध्रौशीरनतागुरुमुस्तापत्र (मुस्ता) प्रियंगुवनपथ्याः ।\nनवकोष्ठात् कच्छपुटाद् द्रव्यत्रितयं समुद्धृत्य ॥ ७६.२९॥\n\nचन्दनतुरुष्कभागौ शुक्त्यर्धं पादिका तु शतपुष्पा ।\nकटुहिंगुलगुडधूप्याः केसरगन्धाश्चतुरशीतिः ॥ ७६.३०॥\n\nसप्ताहं गोमूत्रे हरीतकीचूर्णसंयुते क्षिप्त्वा ।\nगन्धोदके च भूयो विनिक्षिपेद् दन्तकाष्ठानि ॥ ७६.३१॥\n\nएलात्वक्पत्राञ्जनमधुमरिचैः नागपुष्पकुष्ठैश्च ।\nगन्धांभः कर्तव्यं किंचित् कालं स्थितानि अस्मिन् ॥ ७६.३२॥\n\nजातीफलपत्रैलाकर्पूरैः कृतयमएकशिखिभागैः ।\nअवचूर्नितानि भानोः मरीचिभिः शोषणीयानि ॥ ७६.३३॥\n\nवर्णप्रसादं वदनस्य कान्तिं\nवैशद्यमास्यस्य सुगन्धितां च ।\nसंसेवितुः श्रोत्रसुखां च वाचं\nकुर्वन्ति काष्ठानि असकृद्भवानाम् ॥ ७६.३४॥\n\nकामं प्रदीपयति रूपमभिव्यनक्ति\nसौभाग्यमावहति वक्त्रसुगन्धितां च ।\nऊर्जं करोति कफजांश्च निहन्ति रोगां\nतांबूलमेवमपरांश्च गुणान् करोति ॥ ७६.३५॥\n\nयुक्तेन चूर्णेन करोति रागं\nरागक्षयं पूगफलातिरिक्तम् ।\nचूर्णाधिकं वक्त्रविगन्धकारि\nपत्राधिकं साधु करोति गन्धम् ॥ ७६.३६॥\n\nपत्राधिकं निशि हितंसफलं दिवा च\nप्रोक्तानि अथाकरणमस्य विडंबनैव\nकक्कोलपूगलवलीफलपारिजातैः\nआमोदितं मदमुदा मुदितं करोति ॥ ७६.३७॥\n\nअध्याय ७७ स्त्रीपुंससमायोगाध्यायः\n\nशस्त्रेन वेणीविनिगूहितेन विदूरथं स्वा महिषी जघान ।\nविषप्रदिग्धेन च नूपुरेण देवी विरक्ता किल काशिराजम् ॥ ७७.१॥\n\nएवं विरक्ता जनयन्ति दोषान्\nप्राणच्छिदोऽन्यैः अनुकीर्तितैः किम् ।\nरक्ताविरक्ताः पुरुषैः अतोऽर्थात्\nपरीक्षितव्याः प्रमदाः प्रयत्नात् ॥ ७७.२॥\n\nस्नेहं मनोभवकृतं कथयन्ति भावा\nनाभीभुजस्तनविभूषणदर्शनानि ।\nवस्त्राभिसंयमनकेशविमोक्षणानि\nभ्रूक्षेपकंपितकटाक्षनिरीक्षणानि ॥ ७७.३॥\n\nउच्चैः ष्ठीवनमुत्कटप्रहसितं शय्यासनोत्सर्पणं\nगात्रास्फोटनजृंभणानि सुलभद्रव्याल्पसम्प्रार्थना ।\nबालालिंगनचुंबनानि अभिमुखे सख्याः समालोकनं\nदृक्पातश्च परान्मुखे गुणकथा कर्णस्य कण्डूयनम् ॥ ७७.४॥\n\nइमां च विन्द्यादनुरक्तचेष्टां\nप्रियाणि वक्ति स्वधनं ददाति ।\nविलोक्य संहृष्यति वीतरोषा\nप्रमार्ष्टि दोषान् गुणकीर्तनेन ॥ ७७.५॥\n\nतन्मित्रपूजा तदरिद्विषत्वं\nकृतस्मृतिः प्रोषितदौर्मनस्यम् ।\nस्तनौष्ठदानानि उपगूहनं च ।\nस्वेदोऽथ चुंबाप्रथमाभियोगः ॥ ७७.६॥\n\nविरक्तचेष्टा भ्रुकुटी (भृकुटी) मुखत्वं\nपरान्मुखत्वं कृतविस्मृतिश्च ।\nअसंभ्रमो दुष्परितोषता च\nतद्द्विष्टमैत्री परुषं च वाक्यम् ॥ ७७.७॥\n\nस्पृष्ट्वा अथवालोक्य धुनोति गात्रं\nकरोति गर्वं न रुणद्धि यान्तम् ।\nचुंबाविरामे वदनं प्रमार्ष्टि\nपश्चात् समुत्तिष्ठति पूर्वसुप्ता ॥ ७७.८॥\n\nभिक्षुणिका प्रव्रजिता दासी धात्री कुमारिका रजिका ।\nमालाकारी दुष्टांगना सखी नापिती दूत्यः ॥ ७७.९॥\n\nकुलजनविनाशहेतुः दूत्यो यस्मादतः प्रयत्नेन ।\nताभ्यः स्त्रियोऽभिरक्ष्या वंशयशोमानवृद्ध्यर्थम् ॥ ७७.१०॥\n\nरात्रीविहारजागररोगव्यपदेशपरगृहेक्षणिकाः ।\nव्यसनौत्सवाश्च संकेतहेतवः तेषु रक्ष्याश्च ॥ ७७.११॥\n\nआदौ नैच्छति नौज्झति स्मरकथां व्रीडाविमिश्रालसा\nमध्ये ह्रीपरिवर्जिताभ्युपरमे लज्जाविनम्रानना ।\nभावैः नैकविधैः करोत्यभिनयं भूयश्च या सादरा\nबुद्ध्वा पुंप्रकृतिं च यानुचरति ग्लानेतरैश्चेष्टितैः ॥ ७७.१२॥\n\nस्त्रीणां गुणा यौवनरूपवेष-\nदाक्षिण्यविज्ञानविलासपूर्वाः ।\nस्त्री रत्नसंज्ञा च गुणान्वितासु\nस्त्रीव्याधयोऽन्याश्चतुरस्य पुंसः ॥ ७७.१३॥\n\nन ग्राम्यवर्णैः मलदिग्धकाया\nनिन्द्यांगसंबन्धिकथां च कुर्यात् ।\nन चान्यकार्यस्मरणं रहःस्था\nमनो हि मूलं हरदग्धमूर्तेः ॥ ७७.१४॥\n\nश्वासं मनुष्येण समं त्यजन्ती बाहूपधानस्तनदानदक्षा ।\nसुगन्धकेशा सुसमीपरागा सुप्तेऽनुसुप्ता प्रथमं विबुद्धा ॥ ७७.१५॥\n\nदुष्टस्वभावाः परिवर्जनीया विमर्दकालेषु च न क्षमा याः ।\nयासामसृग्वासितनीलपीतमाताम्रवर्णं च न ताः प्रशस्ताः ॥ ७७.१६॥\n\nया स्वप्नशीला बहुरक्तपित्ता प्रवाहिनी वातकफातिरक्ता (अतिरिक्ता) ।\nमहाशना स्वेदयुतांगदुष्ठा या ह्रस्वकेशी पलितान्विता वा (च) ॥ ७७.१७॥\n\nमांसानि यस्याश्च चलन्ति नार्या\nमहोदरा खिक्खिमिनी च या स्यात् ।\nस्त्रीलक्षणे याः कथिताश्च पापाः\nताभिः न कुर्यात् सह कामधर्मम् ॥ ७७.१८॥\n\nशशशोणितसंकाशं लाक्षारससन्निकाशमथवा यत् ।\nप्रक्षालितं विरज्यति यगासृक् तद्भवेत्शुद्धम् ॥ ७७.१९॥\n\nयच्छब्दवेदनावर्जितं त्र्यहात् सन्निवर्तते रक्तम् ।\nतत्पुरुषसम्प्रयोगादविचारं गर्भतां याति ॥ ७७.२०॥\n\nन दिनत्रयं निषेव्यं (निषेवेत्) स्नानं माल्यानुलेपनं स्त्रीभिः (च स्त्री) ।\nस्नायागतुर्थदिवसे शास्त्रौक्तेनौपदेशेन ॥ ७७.२१॥\n\nपुष्यस्नानौषधयो याः कथिताः ताभिः अंबुमिश्राभिः ।\nस्नायात् तथात्र मन्त्रः स एव यः तत्र निर्दिष्टः ॥ ७७.२२॥\n\nयुग्मासु किल मनुष्या निशासु नार्यो भवन्ति विषमासु ।\nदीर्घायुषः सुरूपाः सुखिनश्च विकृष्टयुग्मासु ॥ ७७.२३॥\n\nदक्षिणपार्श्वे पुरुषो वामे नारी यमावुभयसंस्थौ ।\nयदुदरमध्यौपगतं नपुंसकं तन्निबोद्धव्यम् ॥ ७७.२४॥\n\nकेन्द्रत्रिकोणेषु शुभस्थितेषु\nलग्ने शशांके च शुभैः समेते ।\nपापैः त्रिलाभारिगतैश्च यायात्\nपुंजन्मयोगेषु च सम्प्रयोगम् ॥ ७७.२५॥\n\nन नखदशनविक्षतानि कुर्याद्\nऋतुसमये पुरुषः स्त्रियाः कथंचित् ।\nऋतुः अपि दश षट् च वासराणि\nप्रथमनिशात्रितयं न तत्र गम्यम् ॥ ७७.२६॥\n\nअध्याय ७८ शय्यासनलक्षणाध्यायः\n\nसर्वस्य सर्वकालं यस्मादुपयोगमेति शास्त्रमिदम् ।\nराज्ञां विशेषतोऽतः शयनासनलक्षणं वक्ष्ये ॥ ७८.१॥\n\nअसनस्पन्दनचन्दनहरिद्रसुरदारुतिन्दुकीशालाः ।\nकाश्मर्यञ्जनपद्मकशाका वा शिंशपा च शुभाः ॥ ७८.२॥\n\nअशनिजलानिलहस्तिप्रपातिता मधुविहंगकृतनिलयाः ।\nचैत्यश्मशानपथिज ऊर्ध्वशुष्कवल्लीनिबद्धाश्च ॥ ७८.३॥\n\nकण्टकिनो ये च (वा ये) स्युः महानदीसंगमौद्भवा ये च ।\nसुरभवनजाश्च न शुभा ये चापरयाम्यदिक्पतिताः ॥ ७८.४॥\n\nप्रतिषिद्धवृक्षनिर्मितशयनासनसेवनात् कुलविनाशः ।\nव्याधिभयव्ययकलहा भवन्त्यनर्था (अनर्थाश्च) अनेकविधाः ॥ ७८.५॥\n\nपूर्वच्छिन्नं यदि वा दारु भवेत् तत्परीक्ष्यमारंभे ।\nयद्यारोहेत् तस्मिन् कुमारकः पुत्रपशुदं तत् ॥ ७८.६॥\n\nसितकुसुममत्तवारणदध्यक्षतपूर्णकुंभरत्नानि ।\nमंगल्यानि अन्यानि च दृष्ट्वारंभे शुभं ज्ञेयम् ॥ ७८.७॥\n\nकर्मांगुलं यवाष्टकमुदरासक्तं तुषैः परित्यक्तम् ।\nअंगुलशतं नृपाणां महती शय्या जयाय कृता ॥ ७८.८॥\n\nनवतिः सैव षडूना द्वादशहीना त्रिषट्कहीना च ।\nनृपपुत्रमन्त्रिबलपतिपुरोधसां स्युः यथासंख्यम् ॥ ७८.९॥\n\nअर्धमतोऽष्टांशोनं विष्कंभो विश्वकर्मणा प्रोक्तः ।\nआयामत्र्यंशसमः पादौच्छ्रायः सकुक्ष्य (सकुक्षि) शिराः ॥ ७८.१०॥\n\nयः सर्वः श्रीपर्ण्या पर्यंको निर्मितः स धनदाता ।\nअसनकृतो रोगहरः तिन्दुकसारेण वित्तकरः ॥ ७८.११॥\n\nयः केवलशिंशपया विनिर्मितो बहुविधं स वृद्धिकरः ।\nचन्दनमयो रिपुघ्नो धर्मयशोदीर्घजीवितकृत् ॥ ७८.१२॥\n\nयः पद्मकपर्यंकः स दीर्घमायुः श्रियं श्रुतं वित्तम् ।\nकुरुते शालेन कृतः कल्याणं शाकरचितश्च ॥ ७८.१३॥\n\nकेवलचन्दनरचितं कांचनगुप्तं विचित्ररत्नयुतम् ।\nअध्यासन् पर्यंकं विबुधैः अपि पूज्यते नृपतिः ॥ ७८.१४॥\n\nअन्येन समायुक्ता न तिन्दुकी शिंशपा च शुभफलदा ।\nन श्रीपर्णेन (श्रीपर्णी न) च देवदारुवृक्षो न चाप्यसनः ॥ ७८.१५॥\n\nशुभदौ तु शालशाकौ (शाकशालौ) परस्परं संयुतौ पृथक् चैव ।\nतद्वत् पृथक् प्रशस्तौ सहितौ च हरिद्रककदंबौ ॥ ७८.१६॥\n\nसर्वः स्पन्दनरचितो न शुभः प्राणान् हिनस्ति चांबकृतः ।\nअसनोऽन्यदारुसहितः क्षिप्रं दोषान् करोति बहून् ॥ ७८.१७॥\n\nअंबस्पन्दनचन्दनवृक्षाणां स्पन्दनात्शुभाः पादाः ।\nफलतरुणा शयनासनमिष्टफलं भवति सर्वेण ॥ ७८.१८॥\n\nगजदन्तः सर्वेषां प्रोक्ततरूणां प्रशस्यते योगे ।\nकार्योऽलंकारविधिः गजदन्तेन प्रशस्तेन ॥ ७८.१९॥\n\nदन्तस्य मूलपरिधिं द्विरायतं प्रोह्य कल्पयेत्शेषम् ।\nअधिकमनूपचराणां न्यूनं गिरिचारिणां किंचित् ॥ ७८.२०॥\n\nश्रीवृक्ष (वत्स) वर्धमानच्छत्रध्वजचामरानुरूपेषु ।\nछेदे दृष्टेष्वारोग्य (अरोग्य) विजयधनवृद्धिसौख्यानि ॥ ७८.२१॥\n\nप्रहरणसदृशेषु जयो नन्द्यावर्ते प्रनष्टदेशाप्तिः ।\nलोष्ठे तु लब्धपूर्वस्य भवति देशस्य सम्प्राप्तिः ॥ ७८.२२॥\n\nस्त्रीरूपे धननाशो (स्वविनाशो) भृंगारेऽभ्युत्थिते सुतौत्पत्तिः ।\nकुंभेन निधिप्राप्तिः यात्राविघ्नं च दण्डेन ॥ ७८.२३॥\n\nकृकलासकपिभुजंगेष्वसुभिक्षव्याधयो रिपुवशित्वं (वशत्वं) ।\nगृध्रौलूकध्वांक्षश्येनाकारेषु जनमरकः ॥ ७८.२४॥\n\nपाशेऽथवा कबन्धे नृपमृत्युः जनविपत् स्रुते रक्ते ।\nकृष्णे श्यावे रूक्षे दुर्गन्धे चाशुभं भवति ॥ ७८.२५॥\n\nशुक्लः समः सुगन्धिः स्निग्धश्च शुभावहो भवेघेदः ।\nअशुभशुभच्छेदा ये शयनेष्वपि ते तथा फलदाः ॥ ७८.२६॥\n\nईषायोगे दारु प्रदक्षिणाग्रं प्रशस्तमाचार्यैः ।\nअपसव्यैकदिगग्रे भवति भयं भूतसञ्जनितम् ॥ ७८.२७॥\n\nएकेनावाक्षिरसा (एकेनावाक्च्छिरसा) भवति हि पादेन पादवैकल्यम् ।\nद्वाभ्यां न जीर्यतेऽन्नं त्रिचतुर्भिः क्लेशवधबन्धाः ॥ ७८.२८॥\n\nसुषिरेऽथवा विवर्णे ग्रन्थौ पादस्य शीर्षगे व्याधिः ।\nपादे कुंभो यश्च ग्रन्थौ तस्मिन् उदररोगः ॥ ७८.२९॥\n\nकुंभाधस्ताज्जंघा तत्र कृतो जंघयोः करोति भयम् ।\nतस्याश्चाधरोऽधः क्षयकृद् द्रव्यस्य तत्र कृतः ॥ ७८.३०॥\n\nखुरदेशे यो ग्रन्थिः खुरिणां पीडाकरः स निर्दिष्टः ।\nईषाशीर्षण्योश्च त्रिभागसंस्थो भवेन् न शुभः ॥ ७८.३१॥\n\nनिष्कुटमथ कोलाक्षं सूकरनयनं च वत्सनाभं च ।\nकालकमन्यद् धुन्धुकमिति कथितश्छिद्रसंक्षेपः ॥ ७८.३२॥\n\nघटवत् सुशिरं मध्ये संकटमास्ये च निष्कुटं छिद्रम् ।\nनिष्पावमाषमात्रं नीलं छिद्रं च कोलाक्षम् ॥ ७८.३३॥\n\nसूकरनयनं विषमं विवर्णमध्यर्धपर्वदीर्घम् च ।\nवामावर्तं भिन्नं पर्वमितं वत्सनाभाख्यम् ॥ ७८.३४॥\n\nकालकसंज्ञं कृष्णं धुन्धुकमिति यद् भवेद् विनिर्भिन्नम् ।\nदारुसवर्णं छिद्रं न तथा पापं समुद्दिष्टम् ॥ ७८.३५॥\n\nनिष्कुटसण्ज्ञे द्रव्यक्षयः तु कोलेक्षणे कुलध्वंसः ।\nशस्त्रभयं सूकरके रोगभयं वत्सनाभाख्ये ॥ ७८.३६॥\n\nकालकधुन्धुकसंज्ञं कीटैः विद्धं च न शुभदं छिद्रम् ।\nसर्वं ग्रन्थिप्रचुरं सर्वत्र न शोभनं दारु ॥ ७८.३७॥\n\nएकद्रुमेण धन्यं वृक्षद्वयनिर्मितं च धन्यतरम् ।\nत्रिभिः आत्मजवृद्धिकरं चतुर्भिः अर्थं (अर्थो) यशश्चाग्र्यम् ॥ ७८.३८॥\n\nपंचवनस्पतिरचिते पंचत्वं याति तत्र यः शेते ।\nषट्सप्ताष्टतरूणां काष्ठैः घटिते कुलविनाशः ॥ ७८.३९॥\n\nअध्याय ७९ रत्नपरीक्षाध्यायः\n\nरत्नेन शुभेन शुभं भवति नृपाणामनिष्तमशुभेन ।\nयस्मादतः परीक्ष्यं दैवं रत्नाश्रितम् तज्ञैः ॥ ७९.१॥\n\nद्विपहयवनितादीनां स्वगुणविशेषेण रत्नशब्दोऽस्ति ।\nइह तूपलरत्नानामधिकारो वज्रपूर्वाणाम् ॥ ७९.२॥\n\nरत्नानि बलाद् दैत्याद् दधीचितोऽन्ये वदन्ति जातानि ।\nकेचिद् भुवः स्वभावाद् वैचित्र्यं प्राहुरुपलानाम् ॥ ७९.३॥\n\nवज्रेन्द्रनीलमरकतकर्केतरपद्मरागरुधिराख्याः ।\nवैदूर्य (वैडूर्य) पुलकविमलकराजमणिस्फतिकशशिकान्ताः ॥ ७९.४॥\n\nसौगन्धिकगोमेदकशंखमहानीलपुष्परागाख्याः ।\nब्रह्ममणिज्योतीरससस्यकमुक्ताप्रवालानि ॥ ७९.५॥\n\nवेणातटे विशुद्धं शिरीषकुसुमप्रभं (क्।उपमं) च कौशलकम् ।\nसौराष्ट्रकमाताम्रं कृष्णं सौर्पारकं वज्रम् ॥ ७९.६॥\n\nईषत्ताम्रं हिमवति मतंगजं वल्लपुष्पसंकाशम् ।\nआपीतं च कलिंगे श्यामं पौण्ड्रेषु संभूतम् ॥ ७९.७॥\n\nएन्द्रं षडश्रि शुक्लं याम्यं सर्पास्यरूपमसितं च ।\nकदलीकाण्डनिकाशं वैष्णवमिति सर्वसंस्थानम् ॥ ७९.८॥\n\nवारुणमबलागुह्योपमं भवेत् कर्णिकारपुष्पनिभम् ।\nश‍ृंगाटकसंस्थानं व्याघ्राक्षिनिभं च हौतभुजम् ॥ ७९.९॥\n\nवायव्यं च यवोपममशोककुसुमप्रभं समुद्दिष्टम् ।\nस्रोतः खनिः प्रकीर्णकमित्याकरसंभवः त्रिविधः ॥ ७९.१०॥\n\nरक्तं पीतं च शुभम् राजन्यानाम् सितम् द्विजातीनाम् ।\nशैरीषं वैश्यानां शूद्राणां शस्यतेऽसितनिभम् ॥ ७९.११॥\n\nसितसर्षपाष्टकं तण्डुलो भवेत् तण्डुलैः तु विंशत्या ।\nतुलितस्य द्वे लक्षे मूल्यं द्विद्व्यूनिते चैतत् ॥ ७९.१२॥\n\nपादत्र्यंशार्धोनं त्रिभागपंचांशषोडशांशाश्च ।\nभागश्च पंचविंशः शतिकः साहस्रिकश्चेति ॥ ७९.१३॥\n\nसर्वद्रव्याभेद्यं लघ्वंभसि तरति रश्मिवत् स्निघ्दम् ।\nतडिदनलशक्रचापोपमं च वज्रं हितायोक्तम् ॥ ७९.१४॥\n\nकाकपदमक्षिकाकेशधातुयुक्तानि शर्करैः (शर्करा) विद्धम् ।\nद्विगुणाश्रि दग्ध (दिग्ध) कलुषत्रस्तविशीर्णानि न शुभानि ॥ ७९.१५॥\n\nयानि च बुद्बुददलिताग्रचिपिटवासीफलप्रदीर्घाणि ।\nसर्वेषां चैतेषां मूल्याद् भागोऽष्टमो हानिः ॥ ७९.१६॥\n\nवज्रं न किंचिदपि धारयितव्यमेके\nपुत्रार्थिनीभिः अबलाभिरुशन्ति तज्ञाः ।\nश‍ृंगाटकत्रिपुटधान्यकवत् स्थितं यच्\nश्रोणीनिभं च शुभदं तनयार्थिनीनाम् ॥ ७९.१७॥\n\nस्वजनविभवजीवितक्षयं जनयति वज्रमनिष्टलक्षणम् ।\nअशनिविषभयारिनाशनम् शुभमुप (उरु) भोगकरं च भूभृताम् ॥ ७९.१८॥\n\nअध्याय ८० मुक्तालक्षणाध्यायः\n\nद्विपभुजगशुक्तिशंखाभ्रवेणुतिमिसूकरप्रसूतानि ।\nमुक्ताफलानि तेषां बहुसाधु च शुक्तिजं भवति ॥ ८०.१॥\n\nसिंहलकपारलौकिकसौराष्ट्रकताम्रपर्णिपारशवाः ।\nकौबेरपाण्ड्यवाटकहैमा इत्याकराः त्व (हि) अष्टौ ॥ ८०.२॥\n\nबहुसंस्थानाः स्निग्धाः (स्निग्धा) हंसाभाः सिंहलाकराः स्थूलाः ।\nईषत्ताम्राः श्वेताः तमोवियुक्ताश्च ताम्राख्याः ॥ ८०.३॥\n\nकृष्णाः श्वेताः पीताः सशर्कराः पारलौकिका विषमाः ।\nन स्थूला नात्यल्पा नवनीतनिभाश्च सौराष्ट्राः ॥ ८०.४॥\n\nज्योतिष्मत्यः (मन्तः) शुभ्रा गुरवोऽतिमहागुणाश्च पारशवाः ।\nलघु जर्जरं दधिनिभं बृहद् द्विसंस्थानं (बृहद्विसंस्थानं) अपि हैमम् ॥ ८०.५॥\n\nविषमम् कृष्णश्वेतं (कृष्णम् श्वेतं) लघु कौबेरं प्रमाणतेजोवत् ।\nनिंबफलत्रिपुटधान्यकचूर्णाः स्युः पाण्ड्यवाटभवाः ॥ ८०.६॥\n\nअतसीकुसुमश्यामम् वैष्णवमेन्द्रं शशांकसंकाशम् ।\nहरितालनिभं वारुणमसितं यमदैवतं भवति ॥ ८०.७॥\n\nपरिणतदाडिमगुलिकागुञ्जाताम्रं च वायुदैवत्यम् ।\nनिर्धूमानलकमलप्रभं च विज्ञेयमाग्नेयम् ॥ ८०.८॥\n\nमाषकचतुष्टयधृतस्यैकस्य शताहता त्रिपंचाशत् ।\nकार्षापणा निगदिता मूल्यं तेजोगुणयुतस्य ॥ ८०.९॥\n\nमाषकदलहान्यातो द्वात्रिंशद्विंशतिः त्रयोदश च ।\nअष्टौ च शतानि शतत्रयं त्रिपंचाशता सहितम् ॥ ८०.१०॥\n\nपंचत्रिंशं शतमिति चत्वारः कृष्णला नवतिमूल्याः ।\nसार्धाः तिस्रो गुञ्जाः सप्ततिमूल्यं धृतं रूपम् ॥ ८०.११॥\n\nगुञ्जात्रयस्य मूल्यं पंचाशद् रूपका गुणयुतस्य ।\nरूपकपंचत्रिंशत्त्रयस्य गुञ्जार्धहीनस्य ॥ ८०.१२॥\n\nपलदशभागो धरणं तद् यदि मुक्ताः त्रयोदश सुरूपाः ।\nत्रिशती सपंचविंशा रूपकसंख्या कृतं मूल्यम् ॥ ८०.१३॥\n\nषोडशकस्य द्विशती विंशतिरूपस्य सप्ततिः सशता ।\nयत्पंचविंशतिधृतं तस्य शतं त्रिंशता सहितम् ॥ ८०.१४॥\n\nत्रिंशत्सप्ततिमूल्यं चत्वारिंशच्छतार्धमूल्यं (मूल्या) च ।\nषष्टिः पंचोना वा धरणम् पंचाष्टकं मूल्यम् ॥ ८०.१५॥\n\nमुक्ताशीत्या त्रिंशच्छतस्य सा पंचरूपकविहीना ।\nद्वित्रिचतुःपंचशता द्वादशषट्पंचकत्रितयम् ॥ ८०.१६॥\n\nपिक्कापिच्चार्घार्धा रवकः सिक्थं त्रयोदशाद्यानाम् ।\nसंज्णाः परतो निगराश्चूर्णाश्चाशीतिपूर्वाणाम् ॥ ८०.१७॥\n\nएतद्गुणयुक्तानां धरणधृतानां प्रकीर्तितं (प्रकीतितं) मूल्यम् ।\nपरिकल्प्यमन्तराले हीनगुणाणां क्षयः कार्यः ॥ ८०.१८॥\n\nकृष्णश्वेतकपीतकताम्राणामीषदपि च विषमाणाम् ।\nत्र्यंशोनम् विषमकपीतयोश्च षड्भागदलहीनम् ॥ ८०.१९॥\n\nऐरावतकुलजानां पुष्यश्रवणेन्दुसूर्यदिवसेषु ।\nये चोत्तरायणभवा ग्रहणेऽर्केन्द्वोश्च भद्रेभाः ॥ ८०.२०॥\n\nतेषां किल जायन्ते मुक्ताः कुंभेषु सरदकोशेषु ।\nबहवो बृहत्प्रमाणा बहुसंस्थानाः प्रभायुक्ताः ॥ ८०.२१॥\n\nनैषामर्घः कार्यो न च वेधोऽतीव ते प्रभायुक्ताः ।\nसुतविजयारोग्यकरा महापवित्रा धृता राज्ञाम् ॥ ८०.२२॥\n\nदंष्ट्रामूले शशिकान्तिसप्रभं बहुगुणं च वाराहम् ।\nतिमिजं मत्स्याक्षिनिभं बृहत् पवित्रं बहुगुणं च ॥ ८०.२३॥\n\nवर्षौपलवज्जातं वायुस्कन्धाग सप्तमाद् भ्रष्टम् ।\nह्रियते किल खाद् दिव्यैः तडित्प्रभवं मेघसंभूतम् ॥ ८०.२४॥\n\nतक्षकवासुकिकुलजाः कामगमा ये च पन्नगाः तेषाम् ।\nस्निग्धा नीलद्युतयो भवन्ति मुक्ताः फणस्यान्ते ॥ ८०.२५॥\n\nशस्तेऽवनिप्रदेशे रजतमये भाजने स्थिते च यदि ।\nवर्षति देवोऽकस्मात् तज्ञेयं नागसंभूतम् ॥ ८०.२६॥\n\nअपहरति विषमलक्ष्मीं क्षपयति शत्रून् यशो विकाशयति ।\nभौजंगं नृपतीनां धृतमकृतार्घं विजयदं च ॥ ८०.२७॥\n\nकर्पूरस्फटिकनिभं चिपिटं विषमं च वेणुजं ज्ञेयम् ।\nशंखोद्भवं शशिनिभं वृत्तं भ्राजिष्णु रुचिरं च ॥ ८०.२८॥\n\nशंखतिमिवेणुवारणवराहभुजगाभ्रजान्यवैद्यानि (वैध्यानि) ।\nअमितगुणत्वागैषामर्घः शास्त्रे न निर्दिष्टः ॥ ८०.२९॥\n\nएतानि सर्वाणि महागुणानि\nसुतार्थसौभाग्ययशस्कराणि ।\nरुक्षोकहन्तीणि च पार्थिवानां\nमुक्ताफलानीप्सितकामदानि ॥ ८०.३०॥\n\nसुरभूषणं लतानां सहस्रमष्टोत्तरं चतुर्हस्तम् ।\nइन्दुच्छन्दो (इन्द्रच्छन्दो) नाम्ना विजयच्छन्दः तदर्धेन ॥ ८०.३१॥\n\nशतमष्टयुतं हारो देवच्छन्दो ह्यशीतिः एकयुता ।\nअष्टाष्टकोऽर्धहारो रश्मिकलापश्च नवषट्कः ॥ ८०.३२॥\n\nद्वात्रिंशता तु गुच्छो विंशत्या कीर्तितोऽर्धगुच्छाख्यः ।\nषोडशभिः माणवको द्वादशभिश्चार्धमाणवकः ॥ ८०.३३॥\n\nमन्दरसंज्ञोऽष्टाभिः पंचलता हारफलकमित्युक्तम् ।\nसप्ताविंशतिमुक्ता हस्तो नक्षत्रमालेति ॥ ८०.३४॥\n\nअन्तरमणिसंयुक्ता मणिसोपानं सुवर्णगुलिकैः वा ।\nतरलकमणिमध्यं तद्विज्ञेयं चाटुकारमिति ॥ ८०.३५॥\n\nएकावली नाम यथेष्टसंख्या\nहस्तप्रमाणा मणिविप्रयुक्ता ।\nसंयोजिता या मणिना तु मध्ये\nयष्टीति सा भूषणविद्भिरुक्तम् ॥ ८०.३६॥\n\nअध्याय ८१ पद्मरागलक्षणाद्यायः\n\nसौगन्धिककुरुविन्दस्फटिकेभ्यः पद्मरागसंभूतिः (पद्मरागो सं) ।\nसौगन्धिकजा भ्रमराञ्जनाब्जजंबूरसद्युतयः ॥ ८१.१॥\n\nकुरुविन्दभवाः शबला मन्दद्युतयश्च धातुभिः विद्धाः ।\nस्फटिकभवा द्युतिमन्तो नानावर्णा विशुद्धाश्च ॥ ८१.२॥\n\nस्निग्धः प्रभानुलेपी स्वच्छोऽर्चिष्मान् गुरुः सुसंस्थानः ।\nअन्तःप्रभोऽतिरागो (अतिरागा) मणिरत्नगुणाः समस्तानाम् ॥ ८१.३॥\n\nकलुषा मन्दद्युतयो लेखाकीर्णाः सधातवः खण्डाः ।\nदुर्विद्धा न मनोज्ञाः सशर्कराश्चेति मणिदोषाः ॥ ८१.४॥\n\nभ्रमरशिखिकण्ठवर्णो दीपशिखासप्रभो भुजंगानाम् ।\nभवति मणिः किक मूर्धनि योऽनर्घेयः स विज्ञेयः ॥ ८१.५॥\n\nयः तं बिभर्ति मनुजाधिपतिः न तस्य\nदोषा भवन्ति विषरोगकृताः कदाचित् ।\nराष्ट्रे च नित्यमभिवर्षति तस्य देवः\nशत्रूंश्च नाशयति तस्य मणेः प्रभावात् ॥ ८१.६॥\n\nषड्विंशतिः सहस्राणि एकस्य मणेः पलप्रमाणस्य ।\nकर्षत्रयस्य विंशतिरुपदिष्टा पद्मरागस्य ॥ ८१.७॥\n\nअर्धपलस्य द्वादश कर्षस्य एकस्य षट्सहस्राणि ।\nयगाष्टमाषकधृतं तस्य सहस्रत्रयं मूल्यम् ॥ ८१.८॥\n\nमाषकचतुष्टयं दशशतक्रयं द्वौ तु पंचशतमूल्यौ ।\nपरिकल्प्यमन्तराले मूल्यं हीनाधिकगुणानाम् ॥ ८१.९॥\n\nवर्णन्यूनस्यार्धं तेजोहीनस्य मूल्यमष्टांशम् ।\nअल्पगुणो बहुदोषो मूल्यात् प्राप्नोति विंशांशम् ॥ ८१.१०॥\n\nआधूम्रं व्रणबहुलं स्वल्पगुणं चाप्नुयाद् द्विशतभागम् ।\nइति पद्मरागमूल्यं पूर्वाचार्यैः समुद्दिष्टम् ॥ ८१.११॥\n\nअध्याय ८२ मरकतलक्षणाध्यायः\n\nशुकवंशपत्रकदलीशिरीषकुसुमप्रभं गुणोपेतम् ।\nसुरपितृकार्ये मरकतं (रकतं) अतीव शुभदं नृणां विहितं (विधृतं) ॥ ८२.१॥\n\nअध्याय ८३ दीपलक्षणाध्यायः\n\nवामावर्तो मलिनकिरणः सस्फुलिंगोऽल्पमूर्तिः\nक्षिप्रं नाशं व्रजति विमलस्नेहवर्त्यन्वितोऽपि ।\nदीपः पापं कथयति फलं शब्दवान् वेपनश्च\nव्याकीर्णार्चिः विशलभमरुद्यश्च नाशं प्रयाति ॥ ८३.१॥\n\nदीपः संहतमूर्तिः आयततनुः निर्वेपनो दीप्तिमान्\nनिःशब्दो रुचिरः प्रदक्षिणगतिः वैदूर्य (वैडूर्य) हेमद्युतिः ।\nलक्ष्मीं क्षिप्रमभिव्यनक्ति सुचिरं (रुचिरं, सुचिरं) यश्चौद्यतं दीप्यते\nशेषं लक्षणमग्निलक्षणसमं योज्यं यथायुक्तितः ॥ ८३.२॥\n\nअध्याय ८४ दन्तकाष्ठलक्षणाध्यायः\n\nवल्लीलतागुल्मतरुप्रभेदैः\nस्युः दन्तकाष्ठानि सहस्रशो यैः ।\nफलानि वाच्यानि अथ (अति) तत्प्रसंगो\nमा भूदतो वच्म्यथ कामिकानि ॥ ८४.१॥\n\nअज्ञातपूर्वाणि न दन्तकाष्ठान्य्-\nअद्यान् न पत्रैश्च समन्वितानि ।\nन युग्मपर्वाणि न पाटितानि\nन च ऊर्ध्वशुष्काणि विना त्वचा च ॥ ८४.२॥\n\nवैकन्तकश्रीफलकाश्मरीषु\nब्राह्मी द्युतिः क्षेमतरौ सुदाराः ।\nवृद्धिः वटेऽर्के प्रचुरं च तेजः\nपुत्रा मधूके सगुणाः (ककुभे) प्रियत्वम् ॥ ८४.३॥\n\nलक्ष्मीः शिरीषे च तथा करञ्जे\nप्लक्षेऽर्थसिद्धिः समभीप्सिता स्यात् ।\nमान्यत्वमायाति जनस्य जात्यां\nप्राधान्यमश्वत्थतरौ वदन्ति ॥ ८४.४॥\n\nआरोग्यमायुः बदरीबृहत्योः\nऐश्वर्यवृद्धिः खदिरे सबिल्वे ।\nद्रव्याणि चैष्टानि अतिमुक्तके स्युः\nप्राप्नोति तानि एव पुनः कदंबे ॥ ८४.५॥\n\nनीपे (निंबे)ऽर्थाप्तिः करवीरेऽन्नलब्धिः\nभाण्डीरे स्यादन्नमेवं (इदमेव) प्रभूतम् ।\nशम्यां शत्रून् अपहन्त्यर्जुने च\nश्यामायां च द्विषतामेव नाशः ॥ ८४.६॥\n\nशालेऽश्वकर्णे च वदन्ति गौरवं\nसभद्रदारावपि चाटरूषके ।\nवाल्लभ्यमायाति जनस्य सर्वतः\nप्रियंगुअपामार्गसजंबुदाडिमैः ॥ ८४.७॥\n\nउदन्मुखः प्रान्मुख एव वाब्दं\nकामं यथेष्ठं(यथेष्टं) हृदये निवेश्य ।\nअद्यादनिन्दन् (अनिन्द्यं) च सुखोपविष्टः\nप्रक्षाल्य जह्याग शुचिप्रदेशे ॥ ८४.८॥\n\nअभिमुखपतितं प्रशान्तदिक्स्थं\nशुभमतिशोभनमूर्ध्वसंस्थितं यत् ।\nअशुभकरमतोऽन्यथा प्रदिष्टं\nस्थितपतितं च करोति मृष्टमन्नम् ॥ ८४.९॥\n\nअध्याय ८५ शाकुनाध्यायः\n\nयत्शक्रशुक्र (शुक्रशक्र) वागीशकपिष्ठलगरुत्मताम् ।\nमतेभ्यः प्राह ऋषभो भागुरेः देवलस्य च ॥ ८५.१॥\n\nभारद्वाजमतं दृष्ट्वा यग श्रीद्रव्यवर्धनः ।\nआवन्तिकः प्राह नृपो महाराजाधिराजकः ॥ ८५.२॥\n\nसप्तर्षीणां मतं यग संस्कृतं प्राकृतं च यत् ।\nयानि चौक्तानि गर्गाद्यैः यात्राकारैश्च भूरिभिः ॥ ८५.३॥\n\nतानि दृष्ट्वा चकारैमं सर्वशाकुनसंग्रहम् ।\nवराहमिहिरः प्रीत्या शिष्याणां ज्ञानमुत्तमम् ॥ ८५.४॥\n\nअन्यजन्मान्तरकृतं कर्म पुंसां शुभाशुभम् ।\nयत् तस्य शकुनः पाकं निवेदयति गच्छताम् ॥ ८५.५॥\n\nग्रामारण्यांबुभूव्योमद्युनिशोभयचारिणः ।\nरुतयातेक्षितोक्तेषु ग्राह्याः पुंस्त्रीनपुंसकाः (स्त्रीपुन्नपुंसकाः) ॥ ८५.६॥\n\nपृथग् जात्यनवस्थानादेषां व्यक्तिः न लक्ष्यते ।\nसामान्यलक्षणोद्देशे श्लोकावृषिकृताविमौ ॥ ८५.७॥\n\nपीनौन्नतविकृष्टांसाः पृथुग्रीवाः सुवक्षसः ।\nस्वल्पगंभीरविरुताः पुंआंसः स्थिरविक्रमाः ॥ ८५.८॥\n\nतनूरस्कशिरोग्रीवाः सूक्ष्मास्यपदविक्रमाः ।\nप्रसक्तमृदुभाषिण्यः स्त्रियोऽतोऽन्यन् नपुंसकम् ॥ ८५.९॥\n\nग्रामारण्यप्रचाराद्यं लोकादेवोपलक्षयेत् ।\nसंचिक्षिप्सुः अहं वच्मि यात्रामात्रप्रयोजनम् ॥ ८५.१०॥\n\nपथ्यात्मानं नृपं सैन्ये पुरे चौद्दिश्य देवताम् ।\nसार्थे प्रधानं साम्ये (साम्यं) स्याज्जातिविद्यावयोऽधिकम् ॥ ८५.११॥\n\nमुक्तप्राप्तैष्यदर्कासु फलं दिक्षु तथाविधम् ।\nअंगार (अग्गारि) दीप्तधूमिन्यः ताश्च शान्ताः ततोऽपराः (ऽपरा, अपराः) ॥ ८५.१२॥\n\nतत्पंचमदिशां तुल्यं शुभं त्रिकाल्यमादिशेत् ।\nपरिशेष (परिशेषयोः) दिशोः वाच्यं यथासन्नं शुभाशुभम् ॥ ८५.१३॥\n\nशीघ्रमासन्ननिम्नस्थैश्चिरादुन्नतदूरगैः ।\nस्थानवृद्ध्युपघाताग तद्वद् ब्रूयात् फलं पुनः ॥ ८५.१४॥\n\nक्षणतिथ्युडुवातार्कैः देवदीप्तो यथोत्तरम् ।\nक्रियादीप्तो गतिस्थानभावस्वरविचेष्टितैः ॥ ८५.१५॥\n\nदशधैवं प्रशान्तोऽपि सौम्यः तृणफलाशनः ।\nमांसामेध्याशने रौद्रो विमिश्रोऽन्नाशनः स्मृतः ॥ ८५.१६॥\n\nहर्म्यप्रासादमंगल्यमनोज्ञस्थानसंस्थिताः ।\nश्रेष्ठा मधुरसक्षीरफलपुष्पद्रुमेषु च ॥ ८५.१७॥\n\nस्वकाले गिरितोयस्था बलिनो द्युनिशाचराः ।\nक्लीबस्त्रीपुरुषा ज्ञेया (पुरुशाश्च एषां) बलिनः स्युः यथोत्तरम् ॥ ८५.१८॥\n\nजवजातिबलस्थानहर्षसत्त्वस्वरान्विताः ।\nस्वभूमावनुलोमाश्च तदूनाः स्युः विवर्जिताः ॥ ८५.१९॥\n\nकुक्कुटैभपिरिल्यश्च शिखिवञ्जुलछिक्कराः ।\nबलिनः सिंहनादश्च कूटपूरी च पूर्वतः ॥ ८५.२०॥\n\nक्रोष्टुकौलूकहारीतकाककोकऋक्षपिंगलाः ।\nकपोतरुदिताक्रन्दक्रूरशब्दाश्च याम्यतः ॥ ८५.२१॥\n\nगोशशक्रौंचलोमाशहंसौत्क्रोशकपिञ्जलाः ।\nविडालौत्सववादित्रगीतहासाश्च वारुणाः ॥ ८५.२२॥\n\nशतपत्रकुरंगाखुमृगएकशफकोकिलाः ।\nचाषशल्यकपुण्याहघण्टाशंखरवा उदक् ॥ ८५.२३॥\n\nन ग्राम्योऽरण्यगो ग्राह्यो नारण्यो ग्राम्यसंस्थितः (ग्रामसंस्थितः) ।\nदिवाचरो न शर्वर्यां न च नक्तंचरो दिवा ॥ ८५.२४॥\n\nद्वन्द्वरोगार्दितत्रस्ताः कलहामिषकांक्षिणः\nआपगान्तरिता मत्ता न ग्राह्याः शकुनाः क्वचित् ॥ ८५.२५॥\n\nरोहिताश्वाजवालेयाः कुरंग (वालेयकुरंग) उष्ट्रमृगाः शशः ।\nनिष्फलाः शिशिरे ज्ञेया वसन्ते काककोकिलौ ॥ ८५.२६॥\n\nन तु भाद्रपदे ग्राह्याः सूकरश्ववृकादयः ।\nशारद्य (शरद्य) अब्जादगोक्रौंचाः श्रावणे हस्तिचातकौ ॥ ८५.२७॥\n\nव्याघ्रऋक्षवानरद्वीपिमहिषाः सबिलेशयाः ।\nहेमन्ते निष्फला ज्ञेया बालाः सर्वे विमानुषाः ॥ ८५.२८॥\n\nएन्द्रानलदिशोः मध्ये त्रिभागेषु व्यवस्थिताः ।\nकोशाध्यक्षानलाजीवितपोयुक्ताः प्रदक्षिणम् ॥ ८५.२९॥\n\nशिल्पी भिक्षुः विवस्त्रा स्त्री याम्यानलदिगन्तरे ।\nपरतश्चापि मातंगगोपधर्मसमाश्रयाः ॥ ८५.३०॥\n\nनैरृतीवारुणीमध्ये प्रमदासूतितस्कराः ।\nशौण्डिकः शाकुनी हिंस्रो वायव्या (वायव्य) पश्चिमान्तरे ॥ ८५.३१॥\n\nविषघातकगोस्वामिकुहकज्ञाः ततः परम् ।\nधनवानीक्षणीकश्च मालाकारः परं ततः ॥ ८५.३२॥\n\nवैष्णवश्चरकश्चैव वाजिनां रक्षणे रतः ।\nद्वात्रिंशदेवं (एवं द्वात्रिंशतो) भेदाः स्युः पूर्वदिग्भिः सहोदिताः ॥ ८५.३३॥\n\nराजा कुमारो नेता च दूतः श्रेष्ठी चरो द्विजः ।\nराजाध्यक्षश्च पूर्वाद्याः क्षत्रियाद्याश्चतुर्दिशम् ॥ ८५.३४॥\n\nगच्छतः तिष्ठतो वापि दिशि यस्यां व्यवस्थितः ।\nविरौति शकुनो वाच्यः तद्दिग्जेन समागमः ॥ ८५.३५॥\n\nभिन्नभैरवदीनार्तपरुषक्षामजर्जराः ।\nस्वना (स्वरा) नैष्टाः शुभाः शान्त (शान्ता) हृष्टप्रकृतिपूरिताः ॥ ८५.३६॥\n\nशिवा श्यामा रला छुच्छुः पिंगला गृहगोधिका ।\nसूकरी परपुष्टा च पुन्नामानश्च वामतः ॥ ८५.३७॥\n\nस्त्रीसंज्ञा भासभषककपिश्रीकर्णधिक्कराः (छिक्कराः) ।\nशिखिश्रीकण्ठपिप्पीकरुरुश्येनाश्च दक्षिणाः ॥ ८५.३८॥\n\nक्ष्वेडास्फोटितपुण्याहगीतशंखांबुनिःस्वनाः ।\nसतूर्याध्ययनाः पुंवत् स्त्रीवदन्या गिरः शुभाः ॥ ८५.३९॥\n\nग्रामौ मध्यमषड्जौ तु गान्धारश्चेति शोभनाः ।\nषड्ज (षड्जा) मध्यमगान्धारा ऋषभश्च स्वरा हिताः ॥ ८५.४०॥\n\nरुतकीर्तनदृष्टेषु भारद्वाजाजबर्हिणः ।\nधन्या नकुलचाषौ च सरटः पापदोऽग्रतः ॥ ८५.४१॥\n\nजाहकाहिशशक्रोडगोधानां कीर्तनं शुभम् ।\nरुतं सन्दर्शनं (रतसन्दर्शनं) नैष्टं प्रतीपं वानरऋक्षयोः ॥ ८५.४२॥\n\nओजाः प्रदक्षिणं शस्ता मृगाः सनकुलाण्डजाः ।\nचाषः सनकुलो वामो भृगुः आहापराह्णतः ॥ ८५.४३॥\n\nछिक्करः कुटपूरी च पिरिली चाह्नि दक्षिणाः ।\nअपसव्याः सदा शस्ता दंष्ट्रिणः सबिलेशयाः ॥ ८५.४४॥\n\nश्रेष्ठे हयसिते प्राच्यां शवमांसे च दक्षिणे ।\nकन्यकादधिनी पश्चादुदग्गोविप्रसाधवः ॥ ८५.४५॥\n\nजालश्वचरणौ नैष्टौ प्राग्याम्यौ शस्त्रघातकौ ।\nपश्चादासवषण्ढौ च खलासनहलानि उदक् ॥ ८५.४६॥\n\nकर्मसंगमयुद्धेषु प्रवेशे नष्टमार्गणे ।\nयानव्यस्तगता ग्राह्या विशेषश्चात्र वक्ष्यते ॥ ८५.४७॥\n\nदिवा प्रस्थानवद् ग्राह्याः कुरंगरुरुवानराः ।\nअह्नश्च प्रथमे भागे चाषवञ्जुलकुक्कुटाः ॥ ८५.४८॥\n\nपश्चिमे शर्वरीभागे नप्तृकोलूकपिंगलाः ।\nसर्व एव विपर्यस्ता ग्राह्याः सार्थेषु योषिताम् ॥ ८५.४९॥\n\nनृपसन्दर्शने ग्राह्यः प्रवेशेऽपि प्रयाणवत् ।\nगिर्यरण्यप्रवेशेषु (प्रवेशे च) नदीनां चावगाहने ॥ ८५.५०॥\n\nवामदक्षिणगौ शस्तौ यौ तु तावग्रपृष्ठगौ ।\nक्रियादीप्तौ विनाशाय यातुः परिघसंज्ञितौ ॥ ८५.५१॥\n\nतावेव तु यथाभागं प्रशान्तरुतचेष्टितौ ।\nशकुनौ शकुनद्वारसंज्ञितावर्थसिद्धये ॥ ८५.५२॥\n\nकेचित् तु शकुनद्वारमिच्छन्त्युभयतः स्थितैः ।\nशकुनैः एकजातीयैः शान्तचेष्टाविराविभिः ॥ ८५.५३॥\n\nविसर्जयति यद्येक एकश्च प्रतिषेधति ।\nस विरोधोऽशुभो यातुः ग्राह्यो यो (वा) बलवत्तरः ॥ ८५.५४॥\n\nपूर्वं प्राविशिको (प्रावेशेको) भूत्वा पुनः प्रास्थानिको भवेत् ।\nसुखेन सिद्धिमाचष्टे प्रवेशे तद्विपर्ययात् (तद्विपर्ययः) ॥ ८५.५५॥\n\nविसर्ज्य शकुनः पूर्वं स एव निरुणद्धि चेत् ।\nप्राह यातुः अरेः मृत्युं डमरं रोगमेव वा ॥ ८५.५६॥\n\nअपसव्याः तु शकुना दीप्ता भयनिवेदिनः ।\nआरंभे शकुनो दीप्तो वर्षान्तः तद्भयंकरः ॥ ८५.५७॥\n\nतिथिवाय्वर्कभस्थानचेष्टादीप्ता यथाक्रमम् ।\nधनसैन्यबलांगेष्टकर्मणां स्युः भयंकराः ॥ ८५.५८॥\n\nजीमूतध्वनिदीप्तेषु भयं भवति मारुतात् ।\nउभयोः सन्ध्ययोः दीप्ताः शस्त्रोद्भवभयंकराः ॥ ८५.५९॥\n\nचितिकेशकपालेषु मृत्युबन्धवधप्रदाः ।\nकण्टकीकाष्ठभस्मस्थाः कलहायासदुःखदाः ॥ ८५.६०॥\n\nअप्रसिद्धिं भयं वापि निःसाराश्मव्यवस्थिताः ।\nकुर्वन्ति शकुना दीप्ताः शान्ता याप्यफलाः तु ते ॥ ८५.६१॥\n\nअसिद्धिसिद्धिदौ ज्ञेयौ निर्हाराहार (निर्हादाहार) कारिणौ ।\nस्थानाद् रुवन् व्रजेद् यात्रां शंसते त्वन्यथागमम् ॥ ८५.६२॥\n\nकलहः स्वरदीप्तेषु स्थानदीप्तेषु विग्रहः ।\nउच्चमादौ स्वरं कृत्वा नीचं पश्चाग दोषकृत् (मोषकृत्) ॥ ८५.६३॥\n\nएकस्थाने रुवन् दीप्तः सप्ताहाद् ग्रामघातकः (ग्रामघातकृत्) ।\nपुरदेशनरेन्द्राणामृत्वर्धायनवत्सरात्\nसर्वे दुर्भिक्षकर्तारः स्वजातिपिशिताशिनः (अशनाः) ।\nसर्पमूषकमार्जारपृथुलोम (रोम) विवर्जिताः ॥ ८५.६५॥\n\nपरयोनिषु गच्छन्तो मैथुनं देशनाशनाः ।\nअन्यत्र वेसरोत्पत्तेः नृणां चाजातिमैथुनात् ॥ ८५.६६॥\n\nबन्धघातभयानि स्युः पाद ऊरूमस्तकान्तिगैः ।\nशष्पापः (अपशष्प) पिशितान्नादैः दोषवर्षक्षय (वर्षमोषक्षत) ग्रहाः ॥ ८५.६७॥\n\nक्रूरौग्रदोषदुष्टैश्च प्रधाननृपवृत्तकैः ।\nचिरकालेन (चिरकालैश्च) दीप्ताद्यास्वागमो दिक्षु तन्नृणाम् ॥ ८५.६८॥\n\nसद्रव्यो बलवांश्च स्यात् सद्रव्यस्यागमो भवेत् ।\nद्युतिमान् विनतप्रेक्षी सौम्यो दारुणवृत्तकृत् ॥ ८५.६९॥\n\nविदिक्स्थः शकुनो दीप्तो वामस्थेनानुवाशितः ।\nस्त्रियाः संग्रहणं प्राह तद्दिगाख्यातयोनितः ॥ ८५.७०॥\n\nशान्तः पंचमदीप्तेन विरुतो विजयावहः ।\nदिग्नरागमकारी वा दोषकृत् तद्विपर्यये ॥ ८५.७१॥\n\nवामसव्यगतो (रुतो) मध्यः प्राह स्वपरयोः भयम् ।\nमरणं कथयन्ति एते सर्वे समविराविणः ॥ ८५.७२॥\n\nवृक्षाग्रमध्यमूलेषु गजाश्वरथिकागमः ।\nदीर्घाब्जमुषिताग्रेषु नरनौशिबिकागमः ॥ ८५.७३॥\n\nशकटेनौन्नतस्थे वा (च) छायास्थे छत्रसंयुते (छत्रसम्युतः) ।\nएकत्रिपंचसप्ताहात् पूर्वाद्यास्वन्तरासु च ॥ ८५.७४॥\n\nसुरपतिहुतवहयमनिरृतिवरुणपवनेन्दुसंकराः क्रमशः ।\nप्राच्याद्यानां पतयो दिशः पुमांसो अंगना विदिशः ॥ ८५.७५॥\n\nतरुतालीवदलांबरसलिलजशरचर्मपट्टलेखाः स्युः ।\nद्वात्रिंशत्परविभक्ते दिक्चक्रे तेषु कार्याणि ॥ ८५.७६॥\n\nव्यायामशिखिनिकूजितकलहांभोनिगडमन्त्रगोशब्दाः ।\nवर्णाः तु (च) रक्तपीतककृष्णसिताः कोणगा मिश्राः ॥ ८५.७७॥\n\nचिह्नं ध्वजो दग्धमथ श्मशानं\nदरी जलं पर्वतयज्ञघोषाः ।\nएतेषु संयोगभयानि विन्द्याद्\nअन्यानि वा स्थानविकल्पितानि ॥ ८५.७८॥\n\nस्त्रीणां विकल्पा बृहती कुमारी\nव्यंगा विगन्धा त्वथ नीलवस्त्रा ।\nकुस्त्री प्रदीर्घा विधवा च ताश्च\nसंयोगचिन्ता परिवेदिकाः स्युः ॥ ८५.७९॥\n\nपृच्छासु रूप्यकनकातुरभामिनीनां\nमेषाव्ययानमखगोकुलसंश्रयासु ।\nन्यग्रोधरक्ततरुरोध्रककीचकाख्याश्\nचूतद्रुमाः खदिरबिल्वनगार्जुनाश्च ॥ ८५.८०॥\n\nअध्याय ८६ शाकुनेऽन्तरचक्राध्यायः\n\nएन्द्र्यां दिशि शान्तायां विरुवन् नृपसंश्रितागमं वक्ति ।\nशकुनः (शकुनिः) पूजालाभं मणिरत्नद्रव्यसम्प्राप्तिम् ॥ ८६.१॥\n\nतदनन्तरदिशि कनकागमो भवेद् वांछितार्थसिद्धिश्च ।\nआयुधधनपूगफलागमः तृये भवेद् भागे ॥ ८६.२॥\n\nस्निग्धद्विजस्य सन्दर्शनं चतुर्थे तथाहिताग्नेश्च ।\nकोणेऽनुजीविभिक्षुप्रदर्शनं कनकलोहाप्तिः ॥ ८६.३॥\n\nयाम्येनाद्ये नृपपुत्रदर्शनं सिद्धिः अभिमतस्याप्तिः ।\nपरतः स्त्रीधर्माप्तिः सर्षपयवलब्धिः अपि उक्ता ॥ ८६.४॥\n\nकोणागतुर्थखण्डे लब्धिः द्रव्यस्य पूर्वनष्टस्य ।\nयद्वा तद्वा फलमपि यात्रायां प्राप्नुयाद् याता ॥ ८६.५॥\n\nयात्रासिद्धिः समदक्षिणेन शिखिमहिषकुक्कुटाप्तिश्च ।\nयाम्याद् द्वितीयभागे चारणसंगः शुभं प्रीतिः ॥ ८६.६॥\n\nऊर्ध्वं सिद्धिः कैवर्तसंगमो मीनतित्तिराद्याप्तिः ।\nप्रव्रजितदर्शनं तत्परे च पक्वान्नफललब्धिः ॥ ८६.७॥\n\nनैरृत्यां स्त्रीलाभः तुरगालंकारदूतलेखाप्तिः ।\nपरतोऽस्य चर्मतत्शिल्पिदर्शनं चर्ममयलब्धिः ॥ ८६.८॥\n\nवानरभिक्षुश्रवणावलोकनं नैरृतात् तॄतीयांशे ।\nफलकुसुमदन्तघटितागमश्च कोणागतुर्थांशे ॥ ८६.९॥\n\nवारुण्यामर्णवजातरत्नवैदूर्य (वैडूर्य) मणिमयप्राप्तिः ।\nपरतोऽतः शबरव्याधचौरसंगः पिशितलब्धिः ॥ ८६.१०॥\n\nपरतोऽपि दर्शनं वातरोगिणां चन्दनागुरुप्राप्तिः ।\nआयुधपुस्तकलब्धिः तद्वृत्तिसमागमश्च ऊर्ध्वम् ॥ ८६.११॥\n\nवायव्ये फेनकचामर ऊर्णिकाप्तिः समेति कायस्थः ।\nमृन्मयलाभोऽन्यस्मिन् वैतालिकडिण्डिभाण्डानाम् ॥ ८६.१२॥\n\nवायव्याग तृतीये मित्रेण स्मागमो धनप्राप्तिः ।\nवस्त्राश्वाप्तिः अतः परमिष्टसुहृत्सम्प्रयोगश्च ॥ ८६.१३॥\n\nदधितण्डुललाजानां लब्धिरुदग् दर्शनं च विप्रस्य ।\nअर्थावाप्तिः अनन्तरमुपगच्छति सार्थवाहश्च ॥ ८६.१४॥\n\nवेश्यावटुदाससमागमः परे शुक्ल (शुष्क) पुष्पफललब्धिः ।\nअत ऊर्ध्वं (अतः परं)  चित्रकरस्य दर्शनं चित्रवस्त्राप्तिः (वस्त्रसम्प्राप्तिः) ॥ ८६.१५॥\n\nऐशान्यां देवलकोपसंगमो धान्यरत्नपशुलब्धिः ।\nप्राक् प्रथमे वस्त्राप्तिः समागमश्चापि बन्धक्या ॥ ८६.१६॥\n\nरजकेन समायोगो जलजद्रव्यागमश्च परतोऽतः ।\nहस्त्युपजीविसमाजश्चास्माद् धनहस्तिलब्धिश्च ॥ ८६.१७॥\n\nद्वात्रिंशत्प्रविभक्तं दिक्चक्रं वास्तुवत् सनेम्युक्तं (वास्तुबन्धने अपि उक्तं) ।\nअरनाभिस्थैः अन्तः फलानि नवधा विकल्प्यानि ॥ ८६.१८॥\n\nनाभिस्थे बन्धुसुहृत्समागमः तुष्टिरुत्तमा भवति ।\nप्राग्रक्तपट्टवस्त्रागमः त्वरे नृपतिसंयोगः ॥ ८६.१९॥\n\nआग्नेये कौलिकतक्षपारिकर्ममाश्वसूतसंयोगः ।\nलब्धिश्च तत्कृतानां द्रव्याणामश्वलब्धिः वा ॥ ८६.२०॥\n\nनेमीभागं बुद्ध्वा नाभीभागं च दक्षिणे योऽरः ।\nधार्मिकजनसंयोगः तत्र भवेद् धर्मलाभश्च ॥ ८६.२१॥\n\nउस्राक्रीडककापालिकागमो नैरृते समुद्दिष्टः ।\nवृषभस्य चात्र लब्धिः माषकुलत्थाद्यमशनम् च ॥ ८६.२२॥\n\nअपरस्यां दिशि योऽरः तत्रासक्तिः कृषीवलैः भवति ।\nसामुद्रद्रव्यसुसारकाचफलमद्यलब्धिश्च ॥ ८६.२३॥\n\nभारवहतक्षभिक्षुकसन्दर्शनमपि च वायुदिक्संस्थे ।\nतिलककुसुमस्य लब्धिः सनागपुन्नागकुसुमस्य ॥ ८६.२४॥\n\nकौबेर्यां दिशि योऽरः तत्रस्थो (शकुनः शान्तायां) वित्तलाभ्माख्याति ।\nभागवतेन समागमनं (समागमं) आचष्टे पीतवस्त्रैश्च ॥ ८६.२५॥\n\nऐशाने व्रतयुक्ता वनिता सन्दर्शनं समुपयाति ।\nलब्धिश्च परिज्ञेया कृष्णायःशस्त्र (कृष्णायोवस्त्र) घण्टानाम् ॥ ८६.२६॥\n\nयाम्येऽष्टांशे पश्चाद् द्विषट्त्रिसप्ताष्टमेषु मध्यफला ।\nसौम्येन च द्वितीये शेषेष्वतिशोभना यात्रा ॥ ८६.२७॥\n\nअभ्यन्तरे तु नाभ्यां शुभफलदा भवति षट्सु चारेषु ।\nवायव्यानैरृतयोः अरयोः (उभय्योः) क्लेशावहा यात्रा ॥ ८६.२८॥\n\nशान्तासु दिक्षु फलमिदमुक्तं दीप्तास्वतोऽभिधास्यामि ।\nएन्द्र्यां भयं नरेन्द्रात् सस्मागमश्चैव शात्रूणाम् ॥ ८६.२९॥\n\nतदनन्तरदिशि नाशः कनकस्य भयं सुवर्णकाराणाम् ।\nअर्थक्षयः तृतीये कलहः शस्त्रप्रकोपश्च ॥ ८६.३०॥\n\nअग्निभयं च चतुर्थे भयमाग्नेये च भवति चौरेभ्यः ।\nकोणादपि द्वितीये धनक्षयो नृपसुतविनाशः ॥ ८६.३१॥\n\nप्रमदागर्भविनाशः तृतीयभागे भवेगतुर्थे च ।\nहैरण्यककारुकयोः प्रध्वंसः शस्त्रकोपश्च ॥ ८६.३२॥\n\nअथ पंचमे नृपभयं मारीमृतदर्शनं च वक्तव्यम् ।\nषष्ठे तु भयं ज्ञेयं गन्धर्वाणां सडोंबानाम् ॥ ८६.३३॥\n\nधीवरशाकुनिकानां सप्तमभागाद् (भागे) भयं भवति पीप्ते ।\nभोजनविघात उक्तो निर्(ग्र्)अन्थभयं च तत्परतः ॥ ८६.३४॥\n\nकलहो नैरृतभागे रक्तस्रावोऽथ चर्मकारभयं (शस्त्रकोपश्च) ।\nअपराद्ये चर्मकृतं विनश्यते चर्मकारभयम् ॥ ८६.३५॥\n\nतदनन्तरं (तदनन्तरे) परिव्राट्श्रवणभयं तत्परे त्वनशनभयम् ।\nवृष्टिभयं वारुण्ये श्वतस्कराणां भयं परतः ॥ ८६.३६॥\n\nवायुग्रस्तविनाशः परे परे शस्त्रपुस्तवार्तानां (वार्त्तानां) ।\nकोणे पुस्तकनाशः परे विषस्तेनवायुभयम् ॥ ८६.३७॥\n\nपरतो वित्तविनाशो मित्रैः सह विग्रहश्च विज्ञेयः ।\nतस्यासन्नेऽश्ववधो भयमपि च पुरोधसः प्रोक्तम् ॥ ८६.३८॥\n\nगोहरणशस्त्रघातावुदक् परे सार्थघातधननाशौ ।\nआसन्ने च श्वभयं व्रात्यद्विजदासगणिकानाम् ॥ ८६.३९॥\n\nऐशानस्यासन्ने चित्रांबरचित्रकृद्भयं प्रोक्तम् ।\nऐशाने त्वग्निभयं दूषणमपि उत्तमस्त्रीणाम् ॥ ८६.४०॥\n\nप्राक् तस्यैवासन्ने दुःखोत्पत्तिः स्त्रिया विनाशश्च ।\nभयमूर्ध्वं रजकानां विज्ञेयं काच्च्छिकानां च ॥ ८६.४१॥\n\nहस्त्यारोहभयं स्याद् द्विरदविनाशश्च मण्डलसमाप्तौ ।\nअभ्यन्तरे तु दीप्ते पत्नीमरणं ध्रुवं पूर्वे ॥ ८६.४२॥\n\nशस्त्रानलप्रकोपाग्नेये वाजिमरणशिल्पिभयम् ।\nयाम्ये धर्मविनाशोऽपरे (विनाशः परे)ऽग्न्यवस्कन्दचोक्षवधाः ॥ ८६.४३॥\n\nअपरे तु कर्मिणां भयमथ कोणे चानिले खरौष्ट्रवधः ।\nअत्रैव मनुष्याणां विसूचिका (विक्स्क्षूचिका) विषभयं भवति ॥ ८६.४४॥\n\nउदगर्थविप्रपीडा दिश्यैशान्यां तु चित्तसन्तापः ।\nग्रामीणगोपपीडा च तत्र नाभ्यां तथात्मवधः ॥ ८६.४५॥\n\nअध्याय ८७ विरुताध्याय्ः\n\nश्यामाश्येनशशघ्नवञ्जुलशिखिश्रीकर्णचक्राह्वयाश्\nचाषाण्डीरकखञ्जरीटकशुकध्वांक्षाः कपोताः त्रयः (त्रयाः) ।\nभारद्वाजकुलालकुक्कुटखरा हारीतगृध्रौ कपिः\nफेण्टः कुक्कुटपूर्णकूटचटकाः प्रोक्ता (चटकाश्च उक्ता) दिवासंचराः ॥ ८७.१॥\n\nलोमाशिका पिंगलच्छिप्पिकाख्यौ\nवल्गुल्युलूकौ शशकश्च रात्रौ ।\nसर्वे स्वकालोत्क्रमचारिणः स्युः\nदेशस्य नाशाय नृपान्तदा वा ॥ ८७.२॥\n\nहयनरभुजगौष्ट्रद्वीपिसिंहऋक्षगोधा\nवृकनकुलकुरंगश्वाजगोव्याघ्रहंसाः ।\nपृषतमृगश‍ृगालश्वाविदाख्यान्यपुष्टा\nद्युनिशमपि बिडालः सारसः सूकरश्च ॥ ८७.३॥\n\nभषकूटपूरिकुरबककरायिकाः पूर्णकूटसण्ज्ञाः स्युः ।\nनामानि उलूकचेट्याः पिंगलिका पेचिका हक्का ॥ ८७.४॥\n\nकपोतकी च श्यामा वञ्जुलकः कीर्त्यते खदिरचंचुः ।\nछुच्छुन्दरी नृपसुता वालेयो गर्दभः प्रोक्तः ॥ ८७.५॥\n\nस्रोतः तडागभेद्य (भेद्येक) एकपुत्रकः कलहकारिका च रला ।\nभृंगारवग विरुवति (वाशति) निशि भूमौ द्व्यंगुलशरीरा ॥ ८७.६॥\n\nदुर्बलिको भाण्डीकः प्राच्यानां दक्षिणः प्रशस्तोऽसौ ।\nधिक्कारो मृगजातिः कृकवाकुः कुक्कुटः प्रोक्तः ॥ ८७.७॥\n\nगर्ताकुक्कुटकस्य प्रथितं तु कुलालकुक्कुटो नाम ।\nगृहगोधिकेति संज्ञा विज्ञेया कुड्यमत्स्यस्य ॥ ८७.८॥\n\nदिव्यो धन्वन उक्तः क्रोडः स्यात् सूकरोऽथ गौरुस्रा ।\nश्वा सारमेय उक्तो जात्या चटिका च सूकरिका ॥ ८७.९॥\n\nएवं देशे देशे तद्विद्भ्यः समुपलभ्य नामानि ।\nशकुनरुतज्ञानार्थं शास्त्रे संचित्य (संचिन्त्य) योज्यानि ॥ ८७.१०॥\n\nवञ्जुलकरुतं तित्तिड् इति दीप्तमथ किल्किलीति तत्पूर्णम् ।\nश्येनशुकगृध्रकंकाः प्रकृतेः अन्यस्वरा दीप्ताः ॥ ८७.११॥\n\nयानासनशय्यानिलयनं कपोतस्य सद्मविशनं वा ।\nअशुभप्रदं नराणां जातिविभेदेन कालोऽन्यः ॥ ८७.१२॥\n\nआपाण्डुरस्य वर्षागित्रकपोतस्य चैव षण्मासात् ।\nकुंकुमधूम्रस्य फलं सद्यः पाकं कपोतस्य ॥ ८७.१३॥\n\nचिचिदिति शब्दः पूर्णः श्यामायाः शूलिशूलिति च धन्यः ।\nचच्चैति दीप्तः स्यात् स्वप्रियलाभाय (योगाय) चिक्चिग् इति ॥ ८७.१४॥\n\nहारीतस्य तु शब्दो गुग्गुः पूर्णोऽपरे प्रदीप्ताः स्युः ।\nस्वरवैचित्र्यं सर्वं भारद्वाज्याः शुभं प्रोक्तम् ॥ ८७.१५॥\n\nकिष्किषिशब्दः पूर्णः करायिकायाः शुभः कहकहैति ।\nक्षमाय केवलं करकरैति न त्वर्थसिद्धिकरः ॥ ८७.१६॥\n\nकोटुक्लीति क्षेम्यः स्वरः कुटुक्लीति वृष्टये तस्याः ।\nअफलः कोटिकिलीति च दीप्तः खलु गुं कृतः शब्दः ॥ ८७.१७॥\n\nशस्त्रं वामे दर्शनं दिव्यकस्य\nसिद्धिः ज्ञेया हस्तमात्रौच्छ्रितस्य ।\nतस्मिन् एव प्रोन्नतस्थे शरीराद्\nधात्री वश्यं सागरान्तराभ्युपैति ॥ ८७.१८॥\n\nफणितोऽभिमुखागमोऽरिसंगं\nकथयति बन्धुवधात्ययं च यातुः ।\nअथवा समुपैति सव्यभागात्\nन स सिद्ध्यै कुशलो गमागमे च ॥ ८७.१९॥\n\nअब्जेषु मूर्धसु च वाजिगजौरगाणां\nराज्यप्रदः कुशलकृत्शुचिशाद्वलेषु ।\nभस्मास्थिकाष्ठतुषकेशतृणेषु दुःखं\nदृष्टः करोति खलु खञ्जनकोऽब्दमेकम् ॥ ८७.२०॥\n\nकिलिकिल्किलि तित्तिरस्वनः\nशान्तः शस्तफलोऽन्यथापरः ।\nशशको निशि वामपार्श्वगो\nवाशन् शस्तफलो निगद्यते ॥ ८७.२१॥\n\nकिलिकिलिविरुतं कपेः प्रदीप्तं\nन शुभफलप्रदमुद्दिशन्ति यातुः ।\nशुभमपि कथयन्ति चुग्लुशब्दं\nकपिसदृशं च कुलालकुक्कुटस्य ॥ ८७.२२॥\n\nपूर्णाननः कृमिपतंगपिपीलकाद्यैश्\nचाषः प्रदक्षिणमुपैति नरस्य यस्य ।\nखे स्वस्तिकं यदि करोत्यथवा यियासोः\nतस्यार्थलाभमचिरात् सुमहत् करोति ॥ ८७.२३॥\n\nचाषस्य काकेन विरुध्यतश्चेत्\nपराजयो दक्षिणभागगस्य ।\nवधः प्रयातस्य तदा नरस्य\nविपर्यये तस्य जयः प्रदिष्टः ॥ ८७.२४॥\n\nकेकेति पूर्णकुटवद् यदि वामपार्श्वे\nचाषः करोति विरुतं जयकृत् तदा स्यात् ।\nक्रेक्रेति (क्रक्रेति) तस्य विरुतं न शिवाय दीप्तं\nसन्दर्शनं शुभदमस्य सदैव यातुः ॥ ८७.२५॥\n\nअण्डीरकष्टीति रुतेन पूर्णष्-\nटिट्टिट्टिशब्देन तु दीप्त उक्तः ।\nफेण्टः शुभो दक्षिणभागसंस्थो\nन वाशिते तस्य कृतो विशेषः ॥ ८७.२६॥\n\nश्रीकर्णरुतं तु दक्षिणे\nक्वक्वक्वैति शुभं प्रकीर्तितम् ।\nमध्यं खलु चिक्चिकीति यच्\nशेषं सर्वमुशन्ति निष्फलम् ॥ ८७.२७॥\n\nदुर्बलेः अपि चिरिल्विरिल्विति\nप्रोक्तमिष्टफलदं हि वामतः ।\nवामतश्च यदि दक्षिणं व्रजेत्\nकार्यसिद्धिमचिरेण यच्छति ॥ ८७.२८॥\n\nचिक्चिकिवाशितमेव तु कृत्वा\nदक्षिणभागमुपैति तु वामात् ।\nक्षेमकृदेव न साधयतेऽर्थान्\nव्यत्ययगो वधबन्धभयाय ॥ ८७.२९॥\n\nक्रक्रेति च सारिका द्रुतं त्रेत्रे वाप्यभया विरौति या ।\nसा वक्ति यियासतोऽचिराद् गात्रेभ्यः (गात्रेभ्य) क्षतजस्य विस्रुतिम् ॥ ८७.३०॥\n\nफेण्टकस्य वामतश्चिरिल्विरिल्विति स्वनः ।\nशोभनो निगद्यते प्रदीप्त उच्यतेऽपरः ॥ ८७.३१॥\n\nश्रेष्ठं खरं स्थास्नुमुशन्ति वामम्\nओंकारशब्देन हितं च यातुः ।\nअतोऽपरं (अतः परं) गर्दभनादितं यत्\nसर्वाश्रयं तत् प्रवदन्ति दीप्तम् ॥ ८७.३२॥\n\nआकाररावी समृगः कुरंग\nओकाररावी पृषतश्च पूर्णः ।\nयेऽन्ये स्वराः ते कथिताः प्रदीप्ताः\nपूर्णाः शुभाः पापफलाः प्रदीप्ताः ॥ ८७.३३॥\n\nभीता रुवन्ति कुकुकुक्विति ताम्रचूडाः\nत्यक्त्वा रुतानि भयदानि अपराणि रात्रौ ।\nस्वस्थैः स्वभावविरुतानि निशावसाने\nताराणि राष्ट्रपुरपार्थिववृद्धिदानि ॥ ८७.३४॥\n\nनानाविधानि विरुतानि हि छिप्पिकायाः\nतस्याः शुभाः कुलुकुलुः न शुभाः तु शेषाः ।\nयातुः बिडालविरुतं न शुभं सदैव\nगोः तु क्षुतं मरणमेव करोति यातुः ॥ ८७.३५॥\n\nहुंहुंगुग्लुग् इति प्रियामभिलषन् क्रोशत्युलूको मुदा\nपूर्णः स्याद् गुरुलु प्रदीप्तमपि च ज्ञेयं सदा किस्किसि ।\nविज्ञेयः कलहो यदा बलबलं तस्य (तस्याः) असकृद्वाशितं\nदोषायैव टटट्टटैति न शुभाः शेषाः तु दीप्त (दीप्ताः) स्वराः ॥ ८७.३६॥\n\nसारसकूजितमिष्टफलं तद् यद् युगपद्विरुतं मिथुनस्य ।\nएकरुतं न शुभं यदि वा स्यादेकरुते प्रविरौति (प्रतिरौति) चिरेण ॥ ८७.३७॥\n\nचिरिल्विरिल्विति स्वरैः शुभं करोति पिंगलाः (पिंगला) ।\nअतोऽपरे तु ये स्वराः प्रदीप्तसंज्ञिताः तु ते ॥ ८७.३८॥\n\nइशिविरुतं गमनप्रतिषेधि\nकुशुकुशु चेत् कलहं प्रकरोति ।\nअभिमतकार्यगर्तिं च यथा सा\nकथयति तं च विधिं कथयामि ॥ ८७.३९॥\n\nदिनान्तसन्ध्यासमये निवासम्\nआगम्य तस्याः प्रयतश्च वृक्षम् ।\nदेवान् समभ्यर्च्य पितामहादीन्\nनवांबरः तं च तरुं सुगन्धैः ॥ ८७.४०॥\n\nएको निशीथेऽनलदिक्स्थितश्च\nदिव्येतरैः तां शपथैः नियोज्य ।\nपृच्छेद् यथाचिन्तितमर्थमेवम्\nअनेन मन्त्रेण यथाश‍ृणोति ॥ ८७.४१॥\n\n               (मन्त्र)\nविद्धिभद्रे मया यत् त्वमिममर्थं प्रचोदिता ।\nकल्याणि सर्ववचसां वेदित्री त्वं प्रकीर्त्यसे ॥ ८७.४२॥\n\nआपृच्छेऽद्य गमिष्यामि वेदितश्च पुनः त्वहम् ।\nप्रातः आगम्य पृच्छे त्वामाग्नेयीं दिशमाश्रितः ॥ ८७.४३॥\n\nप्रचोदयाम्यहं यत् त्वां तन् मे व्याख्यातुमर्हसि ।\nस्वचेष्टितेन कल्याणि यथा वेद्मि निराकुलम् ॥ ८७.४४॥\n\nइत्येवमुक्ते तरुमूर्धगायाश्\nचिरिल्विरिल्वीति रुतेऽर्थसिद्धिः ।\nअत्याकुलत्वं दिशिकारशब्दे\nकुचाकुचा इत्येवमुदाहृते वा ॥ ८७.४५॥\n\nअवाक्प्रदानेऽपि हित (विहित) अर्थसिद्धिः\nपूर्वोक्तदिक्चक्रफलैः अतोऽन्यत् ।\nवाच्यं फलं चोत्तममध्यनीच-\nशाखास्थितायां वरमध्यनीचम् ॥ ८७.४६॥\n\nदिन्मन्दलेऽभ्यन्तरबाह्यभागे\nफलानि विन्द्याद् गृहगोधिकायाः ।\nछुच्छुन्दरी चिच्चिड् इति प्रदीप्ता\nपूर्णा तु सा तित्तिड् इति स्वनेन ॥ ८७.४७॥\n\nअध्याय ८८ श्वचक्राध्यायः\n\nनृतुरगकरिकुंभपर्याणसक्षीरवृक्षेष्टकासंचय-\nच्छत्रशय्यासनौलूखलानि ध्वजं चामरं शाद्वलं पुष्पितं वा प्रदेशं -\nयदा श्वावमूत्र्याग्रतो याति यातुः तदा कार्यसिद्धिः भवेदार्द्रके गोमये -\nमिष्टभोज्यागमः शुष्कसम्मूत्रणे शुष्कमन्नं गुडो मोदकावाप्तिः एवाथवा ।\nअथ विषतरुकण्ठकीकाष्ठपाषाणशुष्कद्रुमास्थिश्मशानानि -\nमूत्र्यावहत्यथवा यायिनोऽग्रे सरोऽनिष्टमाख्याति शय्याकुलालादि भाण्डानि -\nअभुक्तानि अभिन्नानि वा मूत्रयन् कन्यकादोषकृद्भुज्यमानानि चेद् द्ष्टतां -\nतद्गृहिण्याः तथा स्यादुपानत्फलं गोः तु सम्मूत्रणेऽवर्णजः (वर्णजः) संकरः ।\nगमनमुखमुपानहं सम्प्रगृह्यौपतिष्ठेद् यदा स्याद् तदा -\nसिद्धये मांसपूर्णाननेऽर्थाप्तिः आद्रेण चास्थ्ना शुभं साग्न्यलातेन शुष्केण -\nचास्थ्ना गृहीतेन मृत्युः प्रशान्तौल्मुकेनाभिघातोऽथ पुंसः शिरोहस्तपादादि -\nवक्त्रे भुवोऽभ्यागमो (ह्यागमो) वस्त्रचीरादिभिः व्यापदः के चिदाहुः सवस्त्रे शुभम् ।\nप्रविशति तु गृहं सशुष्कास्थिवक्त्रे प्रधानस्य तस्मिन् -\nवधः श‍ृंखलाशीर्णवल्लीवरत्रादि वा बन्धनं चौपगृह्यौपतिष्ठेद् यदा -\nस्यात् तदा बन्धनं लेढि पादौ विधुन्वन् स्वकर्णावुपर्याक्रमंश्चापि विघ्नाय -\nयातुः विरोधे विरोधः तथा स्वांगकण्डूयने स्यात् स्वपंश्च ऊर्ध्वपादः सदा दोषकृत् ॥ ८८.१॥\n\nसूर्योदयेऽर्काभिमुखो विरौति\nग्रामस्य मध्ये यदि सारमेयः ।\nएको यदा वा बहवः समेताः\nशंसन्ति देशाधिपमन्यमाशु ॥ ८८.२॥\n\nसूर्योन्मुखः श्वानलदिक्स्थितश्च\nचौरानलत्रासकरोऽचिरेण ।\nमध्याह्नकालेऽनलमृत्युशंसी\nसशोणितः स्यात् कलहोऽपराह्णे ॥ ८८.३॥\n\nरुवन् दिनेशाभिमुखोऽस्तकाले\nकृषीबलानां भयमाशु दत्ते (धत्ते) ।\nप्रदोषकालेऽनिलदिन्मुखश्च (तु)\nदत्ते (धत्ते) भयं मारुततस्करोत्थम् ॥ ८८.४॥\n\nउदन्मुखश्चापि निशार्धकाले\nविप्रव्यथां गोहरणं च शास्ति ।\nनिशावसाने शिवदिन्मुखश्च\nकन्याभिदूषानलगर्भपातान् ॥ ८८.५॥\n\nउच्चैः स्वराः स्युः तृणकूटसंस्थाः\nप्रासादवेश्मोत्तमसंस्थिता वा ।\nवर्षासु वृष्टिं कथयन्ति तीव्राम्\nअन्यत्र मृत्युं दहनं रुजश्च ॥ ८८.६॥\n\nप्रावृट्कालेऽवग्रहेऽंभोऽवगाह्य\nप्रत्यावर्तै (प्रत्यावृत्तै) रेचकैश्चाप्यभीक्षणं (अभीक्ष्णं) ।\nआधुन्वन्तो वा पिबन्तश्च तोयं\nवृष्टिं कुर्वन्त्यन्तरे द्वादशाहात् ॥ ८८.७॥\n\nद्वारे शिरो न्यस्य बहिः शरीरं\nरोरूयते श्वा गृहिणीं विलोक्य ।\nरोगप्रदः स्यादथ मन्दिरान्तर्-\nबहिर्मुखो वक्ति च (शंसति) बन्धकीं ताम् ॥ ८८.८॥\n\nकुड्यमुत्किरति वेश्मनो यदा तत्र खानकभयं भवेत् तदा ।\nगोष्ठमुत्किरति गोग्रहं वदेद् धान्यलब्धिमपि धान्यभूमिषु ॥ ८८.९॥\n\nएकेनाक्ष्णा साश्रुणा दीनदृष्टिः\nमन्दाहारो दुःखकृत् तद्गृहस्य ।\nगोभिः साकं (सार्धं) क्रीडमाणः सुभिक्षं\nक्षेमारोग्यं चाभिधत्ते मुदं च ॥ ८८.१०॥\n\nवामं जिघ्रेज्जानु वित्तागामाय स्त्रीभिः\nसाकं विग्रहो दक्षिणं चेत् ।\nऊरुं वामं चेन्द्रियार्थौपभोगः (उपभोगाः)\nसव्यं जिघ्रेदिष्टमित्रैः विरोधः ॥ ८८.११॥\n\nपादौ जिघ्रेद् यायिनश्चेदयात्रां\nप्राहार्थाप्तिं वांछितां निश्चलस्य ।\nस्थानस्थस्यौपानहौ चेद् विजिघ्रेत्\nक्षिप्रं यात्रां सारमेयः करोति ॥ ८८.१२॥\n\nउभयोः अपि जिघ्रणे हि बाह्वोः\nविज्ञेयो रिपुचौरसम्प्रयोगः ।\nअथ भस्मनि गोपयीत भक्षान्\nमांसास्थीनि च (वा च) शीघ्रमग्निकोपः ॥ ८८.१३॥\n\nग्रामे भषित्वा च बहिः श्मशाने\nभषन्ति चेदुत्तमपुंविनाशः ।\nयियासतश्चाभिमुखो विरौति\nयदा तदा श्वा निरुणद्धि यात्राम् ॥ ८८.१४॥\n\nउकारवर्णे विरुते (वर्णेन रुते)ऽर्थसिद्धिः\nओकारवर्णेन च वामपार्श्वे ।\nव्याक्षेपमौकाररुतेन विन्द्यान्\nनिषेधकृत्सर्वरुतैश्च पश्चात् ॥ ८८.१५॥\n\nखंखैति (सग़्खेति) चौच्चैश्च मुहुर्मुहुः ये\nरुवन्ति दण्डैः इव ताड्यमानाः ।\nश्वानोऽभिधावन्ति च मण्डलेन\nते शून्यतां मृत्युभयं च कुर्युः ॥ ८८.१६॥\n\nप्रकाश्य दन्तान् यदि लेढि सृक्विणी\nतदाशनं मृष्टं (मिष्टं) उशन्ति तद्विदः ।\nयदाननं लेढि पुनः (च अवलिहेन्) न सृक्विणी\nप्रवृत्तभोज्येऽपि तदान्नविघ्नकृत् ॥ ८८.१७॥\n\nग्रामस्य मध्ये यदि वा पुरस्य\nभषन्ति संहत्य मुहुर्मुहुः ये ।\nते क्लेशमाख्यान्ति तदीश्वरस्य\nश्वारण्यसंस्थो मृगवद्विचिन्त्यः ॥ ८८.१८॥\n\nवृक्षोपगे क्रोशति तोयपातः\nस्यादिन्द्रकीले सचिवस्य पीडा ।\nवायोः गृहे सस्यभयं गृहान्तः\nपीडा पुरस्यैव च गोपुरस्थे ॥ ८८.१९॥\n\nभयं च शय्यासु तदीश्वराणां\nयाने भषन्तो भयदाश्च पश्चात् ।\nअथापसव्या जनसन्निवेशे\nभयं भषन्तः कथयन्त्यरीणाम् ॥ ८८.२०॥\n\nअध्याय ८९ शिवारुताध्यायः\n\nश्वभिः शेगालाः सदृशाः फलेन\nविशेष एषां शिशिरे मदाप्तिः ।\nहूहू रुतान्ते परतश्च टटा\nपूर्णः स्वरोऽन्ये कथिताः प्रदीप्ताः ॥ ८९.१॥\n\nलोमाशिकायाः खलु कक्कशब्दः\nपूर्णः स्वभावप्रभवः स तस्याः ।\nयेऽन्ये स्वराः ते प्रकृतेः अपेताः\nसर्वे च दीप्ता इति सम्प्रदिष्टाः ॥ ८९.२॥\n\nपूर्वोदीच्योः शिवा शस्ता शान्ता सर्वत्र पूजिता ।\nधूमिताभिमुखी हन्ति स्वरदीप्ता दिगीश्वरान् ॥ ८९.३॥\n\nराजा कुमारो नेता च दूतः श्रेष्ठी चरो द्विजः ।\nगजाध्यक्षश्च पूर्वाद्याः क्षत्रियाद्याश्चतुर्दिशम् ॥ ८९.४॥\n\nसर्वदिक्ष्वशुभा दीप्ता विशेषेणाह्नि अशोभना ।\nपुरे सैन्येऽपसव्या च कष्टा सूर्योन्मुखी शिवा ॥ ८९.५॥\n\nयाहीत्यग्निभयं शास्ति टाटैति मृतवेदिका ।\nधिग्धिग् दुष्कृतमाचष्टे सज्वाला देशनाशिनी ॥ ८९.६॥\n\nनैव दारुणतामेके सज्वालायाः प्रचक्षते ।\nअर्काद्यनलवत् तस्या वक्त्रं लालास्वभावतः ॥ ८९.७॥\n\nअन्यप्रतिरुता याम्या सोद्बन्धमृतशंसिनी ।\nवारुणि अनुरुता सैव शंसते सलिले मृतम् ॥ ८९.८॥\n\nअक्षोभः श्रवणं चैष्टं धनप्राप्तिः प्रियागमः ।\nक्षोभः प्रधानभेदश्च वाहनानां च सन्पदः ॥ ८९.९॥\n\nफलमासप्तमादेतदग्राह्यं परतो रुतम् ।\nयाम्यायां तद्विपर्यस्तं फलं षट्पंचमाद् ऋते ॥ ८९.१०॥\n\nया रोमांचं मनुष्याणां शकृन्मूत्रं च वाजिनाम् ।\nरावात् त्रासं च जनयेत् सा शिवा न शिवप्रदा ॥ ८९.११॥\n\nमौनं गता प्रतिरुते नरद्विरदवाजिभिः (वाजिनां) ।\nया शिवा सा शिवं सैन्ये पुरे वा सम्प्रयच्छति ॥ ८९.१२॥\n\nभेभा इति शिवा भयंकरी भोभो व्यापदमादिशेग सा ।\nमृतिबन्धनिवेदिनी फिफे (फिफ) हूहू चात्महिता शिवा स्वरे ॥ ८९.१३॥\n\nशान्ता त्ववर्णात् परमारुवन्ती (पवनौ रुवन्ती)\nटाटामुदीर्णामिति वाश्यमाना ।\nटेटे च पूर्वं परतश्च थेथे\nतस्याः स्वतुष्टिप्रभवं रुतं तत् ॥ ८९.१४॥\n\nउच्चैः घोरं वर्णमुच्चार्य पूर्वंपश्चात्\nक्रोशेत् क्रोष्टुकस्यानुरूपम् ।\nया सा क्षेमं प्राह वित्तस्य चाप्तिं\nसंयोगं वा प्रोषितेन प्रियेण ॥ ८९.१५॥\n\nअध्याय ९० मृगचेष्टिताध्यायः\n\nसीमागता वन्यमृगा रुवन्तः\nस्थिता व्रजन्तोऽथ समापतन्तः ।\nसम्प्रत्यतीतएष्यभयानि दीप्ताः\nकुर्वन्ति शून्यं परितो भ्रमन्तः ॥ ९०.१॥\n\nते ग्राम्यसत्त्वैः अनुवाश्यमाना\nभयाय रोधाय भवन्ति वन्यैः ।\nद्वाभ्यामपि प्रत्यनुवाशिताः ते\nवन्दिग्रहायै च (ग्रहायैव) मृगा रुवन्ति (भवन्ति) ॥ ९०.२॥\n\nवन्ये सत्त्वे द्वारसंस्थे पुरस्य\nरोधो वाच्यः सम्प्रविष्टे विनाशः ।\nसूते मृत्युः स्याद् भयं संस्थिते च\nगेहं याते बन्धनं सम्प्रदिष्टम् ॥ ९०.३॥\n\nअध्याय ९१ गवेंगिताध्यायः\n\nगावो दीनाः पार्थिवस्याशिवाय\nपादैः भूमिं कुट्टयन्त्यश्च रोगान् ।\nमृत्युं कुर्वन्त्यश्रुपूर्णायताक्ष्यः\nपत्युः भीताः तस्करान् आरुवन्त्यः ॥ ९१.१॥\n\nअकारणे क्रोशति चेदनर्थो भयाय रात्रौ वृषभः शिवाय ।\nभृशं निरुद्धा यदि मक्षिकाभिः तदाशु वृष्टिं सरमात्मजैः वा ॥ ९१.२॥\n\nआगच्छन्त्यो वेश्म बंभारवेण\nसंसेवन्त्यो गोष्ठवृद्ध्यै गवां गाः ।\nआर्द्रांग्यो वा हृष्टरोम्ण्यः प्रहृष्टा\nधन्या गावः स्युः महिष्योऽपि चैवम् ॥ ९१.३॥\n\nअध्याय ९२ अश्वेंगिताध्यायः\n\nउत्सर्गान् न शुभदमासनात् परस्थं (आसनापरस्थं)\nवामे च ज्वलनमतोऽपरं प्रशस्तम् ।\nसर्वांगज्वलनमवृद्धिदं हयानां\nद्वे वर्षे दहनकणाश्च धूपनं वा ॥ ९२.१॥\n\nअन्तःपुरं नाशमुपैति मेढ्रे\nकोशः क्षयं यात्युदरे प्रदीप्ते ।\nपायौ च पुच्छे च पराजयः स्याद्\nवक्त्रौत्तमांगज्वलने जयश्च ॥ ९२.२॥\n\nस्कन्धासनांसज्वलनं जयाय\nबन्धाय पादज्वलनं प्रदिष्टम् ।\nललाटवक्षोऽक्षिभुजे च (अक्षिभुजेषु) धूमः\nपराभवाय ज्वलनं जयाय ॥ ९२.३॥\n\nनासापुटप्रोथशिरोऽश्रुपात-\nनेत्रे च (नेत्रेषु) रात्रौ ज्वलनं जयाय ।\nपलाशताम्रासितकर्बुराणां\nनित्यं शुकाभस्य सितस्य चेष्टम् ॥ ९२.४॥\n\nप्रद्वेषो यवसांभसां प्रपतनं स्वेदो निमित्ताद् विना\nकंपो वा वदनाग रक्तपतनं धूमस्य वा संभवः ।\nअस्वप्नश्च विरोधिनां (विरोधिता) निशि दिवा निद्रालसध्यानता ।\nसादोऽधोमुखता विचेष्टितमिदं नेष्टं स्मृतं वाजिनाम् ॥ ९२.५॥\n\nआरोहणमन्यवाजिनां पर्याणादियुतस्य वाजिनः ।\nउपवाह्यतुरंगमस्य वा कल्पस्यैव विपन्नशोभना ॥ ९२.६॥\n\nक्रौंचवद् रिपुवधाय ह्रेषितं (हेषितं)\nग्रीवया त्वचलया च सौन्मुखम् ।\nस्निग्धमुच्चमनुनादि हृष्टवद्-\nग्रासरुद्धवदनैश्च वाजिभिः ॥ ९२.७॥\n\nपूर्णपात्रदधिविप्रदेवता\nगन्धपुष्पफलकांचनादि वा ।\nद्रव्यमिष्टमथवा परं भवेद्\nध्रेषतां (धेषतां) यदि समीपतो जयः ॥ ९२.८॥\n\nभक्ष्यपानखलिनाभिनन्दिनः\nपत्युः औपयिकनन्दिनोऽथवा ।\nसव्यपार्श्वगतदृष्टयोऽथवा\nवांछितार्थफलदाः तुरंगमाः ॥ ९२.९॥\n\nवामैश्च पादैः अभिताडयन्तो महीं\nप्रवासाय भवन्ति भर्तुः ।\nसन्ध्यासु दीप्तामवलोकयन्तो\nह्रेषन्ति (हेषन्ति) चेद् बन्धपराजयाय ॥ ९२.१०॥\n\nअतीव ह्रेषन्ति (हेषन्ति) ) किरन्ति वालान्\nनिद्रारताश्च प्रवदन्ति यात्राम् ।\nरोमत्यजो दीनखरस्वराश्च\nपांशून् ग्रसन्तश्च भयाय द्षृटाः ॥ ९२.११॥\n\nसमुद्गवद् दक्षिणपार्श्वशायिनः\nपदं समुत्क्षिप्य च सक्षिणं स्थिताः ।\nजयाय शेषेष्वपि वाहनेष्विदं\nफलं यथासंभवमादिशेद् बुधः ॥ ९२.१२॥\n\nआरोहति क्षितिपतौ विनयौपपन्नो\nयात्रानुगोऽन्यतुरगं प्रतिह्रेषते (प्रतिहेषते) च ।\nवक्त्रेण वा स्पृशति दक्षिणमात्मपार्श्वं\nयोऽश्वः स भर्तुः अचिरात् प्रचिनोति लक्ष्मीम् ॥ ९२.१३॥\n\nमुहुर्मुहुः मूत्रशकृत् करोति\nन ताड्यमानोऽपि अनुलोमयायी ।\nअकार्यभीतोऽश्रुविलोचनश्च\nशिवं (शुभं) न भर्तुः तुरगोऽभिधत्ते ॥ ९२.१४॥\n\nउक्तमिदं हयचेष्टितमत ऊर्ध्वं दन्तिनां प्रवक्ष्यामि ।\nतेषां तु दन्तकल्पनभंगम्लानादिचेष्टाभिः ॥ ९२.१५॥\n\nअध्याय ९३ हस्तिचेष्टिताध्यायः\n\nदन्तस्य मूलपरिधिं द्विरायतं प्रोह्य कल्पयेत्शेषम् ।\nअधिकमनूपचराणां न्यूनं गिरिचारिणां किंचित् ॥ ९३.१॥\n\nश्रीवृक्ष (श्रीवत्स) वर्धमानच्छत्रध्वजचामरानुरूपेषु ।\nछेदे दृष्टेष्वारोग्यविजयधनवृद्धिसौख्यानि ॥ ९३.२॥\n\nप्रहरणसदृशेषु जयो नन्द्यावर्ते प्रनष्टदेशाप्तिः ।\nलोष्ठे तु लब्धपूर्वस्य भवति देशस्य सम्प्राप्तिः ॥ ९३.३॥\n\nस्त्रीरूपेऽश्वविनाशो भृंगारेऽभ्युत्थिते सुतौत्पत्तिः ।\nकुंभेन निधिप्राप्तिः यात्राविघ्नं च दण्डेन ॥ ९३.४॥\n\nकृकलासकपिभुजंगेष्वसुभिक्षव्याधयो रिपुवशित्वं (रिपुवशत्वं) ।\nगृध्रौलूकध्वांक्षश्येनाकारेषु जनमरकः ॥ ९३.५॥\n\nपाशेऽथवा कबन्धे नृपमृत्युः जनविपत् स्रुते रक्ते ।\nकृष्णे श्यावे रूक्षे दुर्गन्धे चाशुभं भवति ॥ ९३.६॥\n\nशुक्लः समः सुगन्धिः स्निग्धश्च शुभावहो भवेघेदः ।\nगलनम्लानफलानि च दन्तस्य समानि भंगेन ॥ ९३.७॥\n\nमूलमध्यदशनाग्रसंस्थिता\nदेवदैत्यमनुजाः क्रमात् ततः ।\nस्फीतमध्यपरिपेलवं फलं\nशीघ्रमध्यचिरकालसंभवम् ॥ ९३.८॥\n\nदन्तभंगफलमत्र दक्षिणे भूपदेशबलविद्रवप्रदम् ।\nवामतः सुतपुरोहिते भयान् (भपान्) हन्ति साटविकदारनायकान् ॥ ९३.९॥\n\nआदिशेदुभयभंगदर्शनात् पार्थिवस्य सकलं कुलक्षयम् ।\nसौम्यलग्नतिथिभादिभिः शुभं वर्धतेऽशुभमतोऽन्यथा\nवदेत् (भवेत्) ॥ ९३.१०॥\n\nक्षीरमृष्ट (क्षीरवृक्ष) फलपुष्पपादपेष्वापगातटविघट्टितेन वा ।\nवाममध्यरदभंगखण्डने (खण्डनं) शत्रुनाशकृदतोऽन्यथा परम् ॥ ९३.११॥\n\nस्खलितगतिः अकस्मात् त्रस्तकर्णोऽतिदीनः\nश्वसिति मृदु सुदीर्घं न्यस्तहस्तः पृथिव्याम् ।\nद्रुतमुक्लितदृष्टिः स्वप्नशीलो विलोमो\nभयकृदहितभक्षी नैकशोऽसृक्षकृत्कृत् (ऽसृक् छकृत् च) ॥ ९३.१२॥\n\nवल्मीकस्थाणुगुल्मक्षुपतरुमथनः स्वेच्छया हृष्टदृष्टिः\nयायाद् यात्रानुलोमं त्वरितपदगतिः वक्त्रमुन्नाम्य चौच्चैः ।\nकक्ष्यासन्नाहकाले जनयति च मुहुः शीकरं बृंहितं वा\nतत्काले (तत्कालं) वा मदाप्तिः जयकृदथ रदं वेष्टयन् दक्षिणं च ॥ ९३.१३॥\n\nप्रवेशनं वारिणि वारणस्य\nग्रहणे नाशाय भवेन् नृपस्य ।\nग्राहं गृहीत्वा उत्तरणं नृपस्य (द्विपस्य)\nतोयात् स्थलं वृद्धिकरं नृभर्तुः ॥ ९३.१४॥\n\nअध्याय ९४ वायसविरुताध्यायः\n\nप्राच्यानां दक्षिणतः शुभदाः (शुभदः) काकाः करायिका वांवामा) ।\nविपरीतमन्यदेशेष्ववधिः लोकप्रसिद्ध्यैव ॥ ९४.१॥\n\nवैशाखे निरुपहते वृक्षे नीडः सुभिक्षशिवदाता ।\nनिन्दितकण्टकिशुष्केष्वसुभिक्षभयानि तद्देशे ॥ ९४.२॥\n\nनीडे प्राक् शाखायां शरदि भवेत् प्रथमवृष्टिः अपरस्याम् ।\nयाम्योत्तरयोः मध्यात् (मध्या) प्रधानवृष्टिः तरोरुपरि ॥ ९४.३॥\n\nशिखिदिशि मण्डलवृष्टिः नैरृत्यां शारदस्य निष्पत्तिः ।\nपरिशेषयोः सुभिक्षं मूषकसम्पग (मूषकसम्पत् तु) वायव्ये ॥ ९४.४॥\n\nशरदर्भगुल्मवल्लीधान्यप्रासादगेहनिम्नेषु ।\nशून्यो भवति स देशश्चौरानावृष्टिरोगार्तः ॥ ९४.५॥\n\nद्वित्रिचतुःशावत्वं सुभिक्षदं पंचभिः नृपान्यत्वम् ।\nअण्डावकिरणमेकाण्डताप्रसूतिश्च न शिवाय ॥ ९४.६॥\n\nचौरकवर्णैश्चौराश्चित्रैः मृत्युः सितैः तु वह्निभयम् ।\nविकलैः दुर्भिक्षभयं काकानां निर्दिशेत्शिशुभिः ॥ ९४.७॥\n\nअनिमित्तसंहतैः ग्राममध्यगैः क्षुद्भयं प्रविरुवद्भिः (प्रवाशद्भिः ।\nरोधश्चक्राकारैः अभिघातो वर्गवर्गस्थैः ॥ ९४.८॥\n\nअभयाश्च तुण्डपक्षैश्चरणविघातैः जनान् अभिभवन्तः ।\nकुर्वन्ति शत्रुवृद्धिं निशि विचरन्तो जनविनाशम् ॥ ९४.९॥\n\nसव्येन खे भ्रमद्भिः स्वभयं विपरीतमण्डलैश्च परात् ।\nअत्याकुलं भ्रमद्भिः वातौद्भ्रमो भवति काकैः ॥ ९४.१०॥\n\nऊर्ध्वमुखाश्चलपक्षाः पथि भयदाः क्षुद्भयाय धान्यमुषः ।\nसेनांगस्था युद्धं परिमोषं चान्यभृतपक्षाः ॥ ९४.११॥\n\nभस्मास्थिकेशपत्राणि विन्यसन् पतिवधाय शय्यायाम् ।\nमणिकुसुमाद्यवहनने (अवहनेन) सुतस्य जन्माप्यथांगनायाश्\n(जन्मांगनायाश्च) (जन्मान्यथा) च ॥ ९४.१२॥\n\nपूर्णाननेऽर्थलाभः सिकताधान्यार्द्रमृत्कुसुमपूर्वैः ।\nभयदो जनसंवासाद् यदि भाण्डानि अपनयेत् काकः ॥ ९४.१३॥\n\nवाहनशस्त्रौपानत्छत्रछायांगकुट्टने मरणम् ।\nतत्पूजायां पूजा विष्ठाकरणेऽन्नसम्प्राप्तिः ॥ ९४.१४॥\n\nयद्द्रव्यमुपनयेत् तस्य लब्धिः अपहरति चेत् प्रणाशः स्यात् ।\nपीतद्रव्यैः (पीतद्रव्ये) कनकं वस्त्रं कार्पासिकैः सितैः (कार्पासिके सिते) रूप्यम् ॥ ९४.१५॥\n\nसक्षीरार्जुनवञ्जुलकूलद्वयपुलिनगा रुवन्तश्च ।\nप्रावृषि वृष्टिं दुर्दिनमनृतौ स्नाताश्च पांशुजलैः ॥ ९४.१६॥\n\nदारुणनादः तरुकोटरोपगो वायसो महाभयदः ।\nसलिलमवलोक्य विरुवन् वृष्टिकरोऽब्दानुरावी च ॥ ९४.१७॥\n\nदीप्तौद्विग्नो विटपे विकुट्टयन् वह्निकृद् विधुतपक्षः ।\nरक्तद्रव्यं दग्धं तृणकाष्ठं वा गृहे विदधत् ॥ ९४.१८॥\n\nएन्द्र्यादिदिग् अवलोकी सूर्याभिमुखो रुवन् गृहे गृहिनः ।\nराजभयचोरबन्धनकलहाः स्युः पशुभयं चेति ॥ ९४.१९॥\n\nशान्तामेन्द्रीमवलोकयन् रुयाद् राजपुरुषमित्राप्तिः ।\nभवति च सुवर्णलब्धिः शाल्यन्नगुडाशनाप्तिश्च ॥ ९४.२०॥\n\nआग्नेय्यामनलाजीविकयुवतिप्रवरधातुलाभश्च ।\nयाम्ये माषकुलूत्था (कुलत्था) भोज्यं गान्धर्विकैः योगः ॥ ९४.२१॥\n\nनैरृत्यां दूताश्वौपकरणदधितैलपललभोज्याप्तिः ।\nवारुण्यां मांससुरासवधान्यसमुद्ररत्नाप्तिः ॥ ९४.२२॥\n\nमारुत्यां शस्त्रायुधसरोजवल्लीफलाशनाप्तिश्च ।\nसौम्यायां परमान्नाशनं तुरंगांबरप्राप्तिः ॥ ९४.२३॥\n\nऐशान्यां सम्प्राप्तिः घृतपूर्णानां भवेदनडुहश्च ।\nएवं फलं गृहपतेः गृहपृष्ठसमाश्रिते भवति ॥ ९४.२४॥\n\nगमने कर्णसमश्चेत् क्षेमाय न कार्यसिद्धये भवति ।\nअभिमुखमुपैति यातुः विरुवन् विनिवर्तयेद् यात्राम् ॥ ९४.२५॥\n\nवामे वाशित्वादौ दक्षिणपार्श्वेऽनुवाशते यातुः ।\nअर्थापहारकारी तद्विपरीतोऽर्थसिद्धिकरः ॥ ९४.२६॥\n\nयदि वाम एव विरुवन् (विरुयात्) मुहुर्मुहुः यायिनोऽनुलोमगतिः ।\nअर्थस्य भवति सिद्ध्यै प्राच्यानां दक्षिणश्चैवम् ॥ ९४.२७॥\n\nवामः प्रतिलोमगतिः विरुवन् (वाशन्) गमनस्य विघ्नकृद् भवति ।\nतत्रस्थस्यैव फलं कथयति तद्वांछितं गमने ॥ ९४.२८॥\n\nदक्षिणविरुतं कृत्वा वामे विरुयाद् यथीप्सितावाप्तिः ।\nप्रतिवाश्य पुरो यायाद् द्रुतमत्यर्थागमो भवति (अग्रेऽर्थागमोऽतिमहान्) ॥ ९४.२९॥\n\nप्रतिवाश्य पृष्ट्ःअतो दक्षिणेन यायाद् द्रुतं क्षतजकारी (क्षतजकर्ता) ।\nएकचरणोऽर्कमीक्षन् विरुवंश्च पुरो रुधिरहेतुः ॥ ९४.३०॥\n\nदृष्ट्वार्कमेकपादः तुण्डेन लिखेद् यदा स्वपिच्छानि ।\nपुरतो जनस्य महतो वधमभिधत्ते तदा बलिभुक् ॥ ९४.३१॥\n\nसस्योपेते क्षेत्रे विरुवति शान्ते ससस्यभूलब्धिः ।\nआकुलचेष्टो विरुवन् सीमान्ते क्लेशकृद् यातुः ॥ ९४.३२॥\n\nसुस्निग्धपत्रपल्लवकुसुमफलानम्रसुरभिमधुरेषु ।\nसक्षीराव्रणसंस्थितमनोज्ञवृक्षेषु चार्थसिद्धिकरः (चार्थकरः) ॥ ९४.३३॥\n\nनिष्पन्नसस्यशाद्व (शाड्व, शाद्व) लभवनप्रासादहर्म्यहरितेषु ।\nधन्य (धान्य) उच्छ्रयमंगल्येषु चैव विरुवन् धनागमदः ॥ ९४.३४॥\n\nगोपुच्छस्थे वल्मीकगेऽथवा दर्शनं भुजंगस्य ।\nसद्यो ज्वरो महिषगे विरुवति गुल्मे फलं स्वल्पम् ॥ ९४.३५॥\n\nकार्यस्य व्याघातः तृणकूटे वामगेऽंबुसंस्थे (अस्थिसंस्थे) वा ।\nऊर्ध्वाग्निप्लुष्टेऽशनिहते च काके वधो भवति ॥ ९४.३६॥\n\nकण्टकिमिश्रे सौम्ये सिद्धिः कार्यस्य भवति कलहश्च ।\nकण्टकिनि भवति कलहो वल्लीपरिवेष्टिते बन्धः ॥ ९४.३७॥\n\nछिन्नाग्रे अंगच्छेदः कलहः शुष्कद्रुमस्थिते ध्वांक्षे ।\nपुरतश्च पृष्ठतो वा गोमयसंस्थे धनप्राप्तिः ॥ ९४.३८॥\n\nमृतपुरुषांगावयवस्थितोऽभिविरुवन् (ऽभिवाशन्) करोति मृत्युभयम् ।\nभञ्जन्न् अस्थि च चंच्वा यदि विरुवति (वाशति) अस्थिभंगाय ॥ ९४.३९॥\n\nरज्ज्वस्थिकाष्ठकण्टकिनिःसारशिरोरुहानने रुवति ।\nभुजगगददंष्ट्रितस्करशस्त्राग्निभयानि अनुक्रमशः ॥ ९४.४०॥\n\nसितकुसुमाशुचिमांसाननेऽर्थसिद्धिः यथेप्सिता यातुः ।\nपक्षौ धुन्वन्न् (धुन्वन् पक्षाव्) ऊर्ध्वानने च विघ्नं मुहुः क्वणति ॥ ९४.४१॥\n\nयदि श‍ृंखलां वरत्रां वल्लीं वा आदाय वाशते बन्धः ।\nपाषाणस्थे च भयं क्लिष्टापूर्वाध्विकयुतिश्च ॥ ९४.४२॥\n\nअन्योन्यभक्षसंक्रामितानने तुष्टिरुत्तमा भवति ।\nविज्ञेयः स्त्रीलाभो दंपत्योः विरुवतोः (वाशतोः) युगपत् ॥ ९४.४३॥\n\nप्रमदाशिरौपगतपूर्णकुंभसंस्थे अंगनार्थसम्प्राप्तिः ।\nघटकुट्टने सुतविपद्घटोपहदनेऽन्नसम्प्राप्तिः ॥ ९४.४४॥\n\nस्कन्धावारादीनां निवेशस्मये रुवंश्चलत्पक्षः ।\nसूचयतेऽन्यत्स्थानं (ऽन्यस्थानं) निश्चलपक्षः तु भयमात्रम् ॥ ९४.४५॥\n\nप्रविशद्भिः सैन्यादीन् सगृध्रकंकैः विनामिषं ध्वांक्षैः ।\nअविरुद्धैः तैः प्रीतिः द्विषतां युद्धं विरुद्धैश्च ॥ ९४.४६॥\n\nबन्धः सूकरसंस्थे पंकाक्ते सूकरे द्विकेऽर्थाप्तिः ।\nक्षेमं खरोष्ट्रसंस्थे केचित् प्राहुः वधं तु खरे ॥ ९४.४७॥\n\nवाहनलाभोऽश्वगते विरुवत्यनुयायिनि क्षतजपातः ।\nअन्येऽपि अनुव्रजन्तो यातारं काकवद् विहगाः ॥ ९४.४८॥\n\nद्वात्रिंशत् प्रविभक्ते दिग्चक्रे यद् यथा समुद्दिष्टम् ।\nतत्तत् तथा विधेयं गुणदोषफलं यियासूनाम् ॥ ९४.४९॥\n\nका इति काकस्य रुतं स्वनिलयसंस्थस्य निष्फलं प्रोक्तम् ।\nकव इति चात्मप्रीत्यै कैति रुते स्निग्धमित्राप्तिश्ः ॥ ९४.५०॥\n\nकरा इति कलहं कुरुकुरु च हर्षमथ कटकटैति दधिभक्तम् ।\nकेके विरुतं कुकु वा धनलाभं यायिनः प्राह ॥ ९४.५१॥\n\nखरेखरे पथिकागममाह कखाखैति यायिनो मृत्युम् ।\nगमनप्रतिषेधिकमा कखला (आखलखल, आ खलखल) सद्योऽभिवर्षाय ॥ ९४.५२॥\n\nकाका इति विघातः (विघातं) काकटीति चाहारदूषणं प्राह ।\nप्रीत्यास्पदं कवकवैति बन्धमेवं कगाकुः इति ॥ ९४.५३॥\n\nकरगौ (करकौ) विरुते वर्षं गुडवत् त्रासाय वडिति वस्त्राप्तिः ।\nकलयैति च संयोगः शूद्रस्य ब्राह्मणैः साकम् ॥ ९४.५४॥\n\nकडिति (फडिति) फलाप्तिः फलदा (फलवा)\nहिदर्शनं टड्डिति (टडिति) प्रहाराः स्युः ।\nस्त्रीलाभः स्त्रीति रुते\nगडिति गवां पुडिति पुष्पाणाम् ॥ ९४.५५॥\n\nयुद्धाय टाकुटाक्विति गुहु वह्निभयं कटेकटे कलहः ।\nटाकुलि चिण्टिचि केकेकैति पुरं चेति दोषाय ॥ ९४.५६॥\n\nकाकद्वयस्यापि समानमेतत्\nफलं यदुक्तं रुतचेष्टिताद्यैः ।\nपतत्रिणोऽन्येऽपि यथैव काको\nवन्याः श्ववगौपरिदंष्ट्रिणो ये ॥ ९४.५७॥\n\nस्थलसलिलचराणां व्यत्ययो मेघकाले\nप्रचुरसलिलवृष्ट्यै शेषकाले भयाय ।\nमधु भवननिलीनं तत्करोत्याशु शून्यं\nमरणमपि च नीला (निलीना) मक्षिका मूर्ध्नि लीना ॥ ९४.५८॥\n\nविनिक्षिपन्त्यः सलिलेऽण्डकानि\nपिपीलिका वृष्टिनिरोधमाहुः ।\nतरुं स्थलं (तरुस्थलं, तरुं स्थलं) वापि नयन्ति निम्नाद्\nयदा तदा ताः कथयन्ति वृष्टिम् ॥ ९४.५९॥\n\nकार्यं तु मूलशकुनेऽन्तरजे तदह्नि\nविन्द्यात् फलं नियतमेवमिमे विचिन्त्याः ।\nप्रारंभयानसमयेषु तथा प्रवेशे\nग्राह्यं क्षुतं न शुभदं क्वचिदपि उशन्ति ॥ ९४.६०॥\n\nशुभं दशापाकमविघ्नसिद्धिं\nमूलाभिरक्षामथवा सहायान् ।\nदुष्टस्य (इष्टस्य) संसिद्धिमनामयत्वं\nवदन्ति ते मानयितुः नृपस्य ॥ ९४.६१॥\n\nक्रोशादूर्ध्वं शकुन (शकुनि) विरुतं निष्फलं प्राहुः एके\nतत्रानिष्टे प्रथमशकुने मानयेत् पंच षट् च ।\nप्राणायामान् नृपतिः अशुभे षोडशैव द्वितीये\nप्रत्यागच्छेत् स्वभवनमतो यद्यनिष्टः तृतीयः ॥ ९४.६२॥\n\nअध्याय ९५ शाकुनौत्तराध्यायः\n\nदिग्देशचेष्टास्वरवासरऋक्षमुहूर्तहोराकरणौदयांशान् ।\nचरस्थिः (चिरस्थिर्, चरस्थिः) उन्मिश्रबलाबलं च बुद्ध्वा फलानि प्रवदेद् रुतज्णः ॥ ९५.१॥\n\nद्विविधं कथयन्ति संस्थितानाम्\nआगामिस्थिरसंज्ञितं च कार्यम् ।\nनृपदूतचरान्यदेशजातान्य्-\nअभिघातः स्वजनादि चागमाख्यम् ॥ ९५.२॥\n\nउद्बद्धसंग्रहणभोजनचौरवह्नि-\nवर्षौत्सवात्मजवधाः कलहो भयं च ।\nवर्गः स्थिरोऽयमुदयेन्दुयुते स्थिरऋक्षे\nविद्यात् स्थिरं चरगृहे च चरं यदुक्तम् ॥ ९५.३॥\n\nस्थिरप्रदेशौपलमन्दिरेषु सुरालये भूजलसन्निधौ च ।\nस्थिराणि कार्याणि चराणि यानि चलप्रदेशादिषु चागमाय ॥ ९५.४॥\n\nआप्यौदयऋक्षक्षणदिग्जलेषु\nपक्षावसानेषु च ये प्रदीप्ताः ।\nसर्वेऽपि ते वृष्टिकरा रुवन्तः\nशान्तोऽपि वृष्टिं कुरुतेऽंबुचारी ॥ ९५.५॥\n\nआग्नेयदिग्लग्नमुहूर्तदेशेष्व्\nअर्कप्रदीप्तोऽग्निभयाय रौति ।\nविष्ट्यां यमऋक्षोदयकण्टकेषु\nनिष्पत्रवल्लीषु च दोषकृत् (मोषकृत्) स्यात् ॥ ९५.६॥\n\nग्राम्यः प्रदीप्तः स्वरचेष्टिताभ्याम्\nउग्रो रुवन् कण्टकिनि स्थितश्च ।\nभौमऋक्षलग्ने यदि नैरृतीं च\nस्थितोऽभितश्चेत् कलहाय दृष्टः ॥ ९५.७॥\n\nलग्नेऽथवा इन्दोः भृगुभांशसंस्थे\nविदिक्स्थितोऽधोवदनश्च रौति ।\nदीप्तः स चेत् संग्रहणं करोति\nयोन्या तया या विदिशि प्रदिष्टा ॥ ९५.८॥\n\nपुंराशिलग्ने विषमे तिथौ च\nदिक्स्थः प्रदीप्तः शुकुनो रनाख्यः\nवाच्यं तदा संग्रहणं नराणां\nमिश्रे भवेत् पण्डकसम्प्रयोगः ॥ ९५.९॥\n\nएवं रवेः क्षेत्रनवांशलग्ने\nलग्ने स्थिते वा स्वयमेव सूर्ये ।\nदीप्तोऽभिधत्ते शकुनो विरौति (विवासं)\nपुंसः प्रधानस्य हि कारणं तत् ॥ ९५.१०॥\n\nप्रारंभमाणेषु (प्रारभ्यमाणेषु) च सर्वकार्येष्वर्कान्विताद् भाद् गणयेद् विलग्नम् ।\nसम्प्तद् विपगैति यथा क्रमेण सम्पद् विपच्चैति (वापि) तथैव वाच्यं (वाच्या) ॥ ९५.११॥\n\nकाणेनाक्ष्णा दक्षिणेनैति सूर्ये\nचन्द्रे ल्गनाद् द्वादशे चैतरेन ।\nलग्नस्थेऽर्के पापदृष्टेऽन्ध एव\nकुब्जः स्वऋक्षे श्रोत्रहीनो जडो वा ॥ ९५.१२॥\n\nक्रूरः षष्ठे क्रूरदृष्टो विलग्नाद्\nयस्मिन् राशौ तद्गृहाग्गे व्रणोऽस्य (स्यात्)\nएवं प्रोक्तं यन्मया जन्मकाले चिह्नं रूपं तत् तदस्मिन् विचिन्त्यम् ॥ ९५.१३॥\n\n                         (यवनेश्वर)\nअतः परं लोकनिरूपितानि\nद्रव्येषु नानाक्षरसंग्रहाणि ।\nइष्टप्रणीतानि विभाजितानि\nनामानि केन्द्रक्रमशः प्रवक्ष्ये ॥ ९५.य्१॥\n\nलग्नांबुसंस्थास्तनभःस्थितेषु\nक्षेत्रेषु ये लग्नगता गृहांशाः ।\nतेभ्योऽक्षराणि आत्मगृहाश्रयाणि\nविन्द्याद् ग्रहाणां स्वगणक्रमेण ॥ ९५.य्२॥\n\nकवर्गपूर्वान् कुजशुक्रचान्द्रि-\nजीवार्कजानां प्रवदन्ति वर्गान् ।\nयकारपूर्वाः शशिनो निरुक्ता\nवर्णाः त्वकारप्रभवा रवेः स्युः ॥ ९५.य्३॥\n\nद्रेष्काणवृद्ध्या प्रवदन्ति नाम\nत्रिपंचसप्ताक्षरमोजराशौ ।\nयुग्मे तु विन्द्याद् द्विचतुष्कषट्कं\nनामाक्षराणि ग्रहदृष्टिवृद्ध्या ॥ ९५.य्४॥\n\nवर्गोत्तमे द्व्यक्षरकं चरांशे\nस्थिरऋक्षभागे चतुरक्षरं तत् ।\nओजेषु चैभ्यो विषमाक्षराणि\nस्युः द्विस्वभावेषु तु राशिवग ॥ ९५.य्५॥\n\nद्विमूर्तिसंज्ञे तु वदेद् द्विनाम\nसौम्यईक्षिते द्विप्रकृतौ च राशौ ।\nयावान् गणः स्वोदयगोऽंशकानां\nतावान् ग्रहः संग्रहकेऽक्षराणाम् ॥ ९५.य्६॥\n\nसंयोगमादौ बहुलेषु विन्द्यात्\nकूटेषु संयोगपरं वदन्ति ।\nस्वौच्चांशके द्विष्कृतम् ऋक्षयोगाद्\nगुर्वक्षरं तद्भवनांशके स्यात् ॥ ९५.य्७॥\n\nमात्रादियुक् स्याद् ग्रहयुक्त्रिकोणे\nद्रेष्काणपर्यायवदक्षरेषु ।\nनभोबलेषूर्ध्वमधोऽंबुजेषु\nज्ञेयो विसर्गः तु बलान्वितेषु ॥ ९५.य्८॥\n\nशीर्षोदयेषु ऊर्ध्वमुशन्ति मात्राम्\nअधश्च पृष्ठोदयशब्दितेषु ।\nतीर्यक् च विन्द्यादुभयोदये तां\nदीर्घेषु दीर्घामितरेषु चान्याम् ॥ ९५.य्९॥\n\nप्राग्लग्नतोयास्तनभःस्थितेषु\nभेष्वंशकेभ्योऽक्षरसंग्रहः स्यात् ।\nक्रूरोऽक्षरं हन्ति चतुष्टयस्थो\nदृष्ट्यापि मात्रां च त्रिकोणगो वा ॥ ९५.य्१०॥\n\nशुभग्रहः तु ऊर्जितवीर्यभागी\nस्थानांशतुल्याक्षरदः स चोक्तः ।\nपश्यन् स्थितः केन्द्रत्रिकोणयोः वा\nस्वौच्चेऽपि वर्णद्वयमात्मभागे ॥ ९५.य्११॥\n\nक्षेत्रेश्वरे क्षीणबलेऽंशके च\nमात्राक्षरं नाशमुपैति तज्जम् ।\nअसंभवेऽपि उद्भवमेति तस्मिन्\nवर्गाद्यमुच्चांशयुजीशदृष्टे ॥ ९५.य्१२॥\n\nकेन्द्रे यथास्थानबलप्रकर्षं\nक्षेत्रस्य तत्क्षेत्रपतेश्च बुद्ध्वा ।\nकार्योऽक्षराणामनुपूर्वयोगो\nमात्रादिसंयोगविकल्पना च ॥ ९५.य्१३॥\n\nतत्रादिराश्यादिचतुर्विलग्नम्\nआद्यंशकादिक्रमपर्यायेण ।\nग्रहांशकेभ्यः स्वगणाक्षराणाम्\nअन्वर्थने प्राप्तिः इयं विधार्या ॥ ९५.य्१४॥\n\nमेष ककारो हिबुके यकारः\nतुले चकारो मकरे पकारः ।\nमेषे छकारो हिबुकेऽपि अकारः\nतुले खकारो मकरे फकारः ॥ ९५.य्१५॥\n\nमेषे टकारो हिबुके ठकारः\nतुले तकारो मकरे थकारः ।\nमेषे तु रेफा हिबुके जकारः\nतुले बकारो मकरे गकारः ॥ ९५.य्१६॥\n\nआकारमाद्येऽंबुगते घकारम्\nअस्ते भकारं मकरे झकारम् ।\nलग्ने डकारं हिबुके दकारम्\nअस्ते धकारं मकरे ढकारम् ॥ ९५.य्१७॥\n\nलग्ने ञकारो हिबुके मकारः\nतुले ग़कारो मकरे लकारः ।\nलग्ने ककारो हिबुके पकारः\nतुले चकारो मकरे इकारः ॥ ९५.य्१८॥\n\nलग्ने नकारो हिबुके तकारः\nतुले णकारो मकरे टकारः ।\nइत्येतदुक्तं चरसंज्ञकस्य वक्ष्ये\nस्थिराख्यस्य चतुष्टयस्य ॥ ९५.य्१९॥\n\nवृषे फकारो हिबुके खकारः\nकीटे वकारो नृघटे छकारः ।\nआद्यांशकेभ्यो मतिमान् विदध्याद्\nअनुक्रमेण स्थिरसंज्ञकेषु ॥ ९५.य्२०॥\n\nलग्ने बकारो हिबुके जकार\nईकारमस्तेऽंबरगे गकारः ।\nवृषे थकारो हिबुके टकारः\nकीटे डकारो नृघटे दकारः ॥ ९५.य्२१॥\n\nवृषे घकारो हिबुके शकारः\nकीटे झकारो नृघटे भकारः ।\nलग्ने जकारो हिबुके उकारः\nकीटे ग़कारो नृघटे मकारः ॥ ९५.य्२२॥\n\nलग्ने ढकारोऽथ जले णकारश्\nचास्ते धकारोऽंबरगे नकारः ।\nवृषे षकारो हिबुके चकारः\nकीटे पकारो नृघटे ककारः ॥ ९५.य्२३॥\n\nऊकारमाहुः वृषभे जले खम्\nअस्ते फकारो नृघटे छकारः ।\nअन्त्ये वृषे टम् तमुशन्ति सिंहे\nथं सप्तगे ठं प्रवदन्ति कुंभे ॥ ९५.य्२४॥\n\nद्विमूर्तिसंज्ञे मिथुने जकाराः\nषष्ठे बकारः प्रथमांशके स्यात् ।\nधनुर्धरेऽस्तोपगते गकारो\nमीनद्वये चांबरगे सकारः ॥ ९५.य्२५॥\n\nलग्ने घकारो हिबुके भकारश्\nचास्ते झकारोऽंबरमध्यगे ई ।\nलग्ने दकारो हिबुके धकारम्\nअस्ते डकारं विदुः अंबरे ढम् ॥ ९५.य्२६॥\n\nलग्ने मकारो हिबुके ग़कारश्\nअस्ते हकारोऽंबरगे ञकारः ।\nलग्ने पकारो जलगे चकार\nऐकारमस्तेऽंबरगे ककारः ॥ ९५.य्२७॥\n\nप्राग्लग्ने नं जलगे णमाहुः\nअस्तं गते टं नभसि स्थिते तम् ।\nप्राग्लग्नगे खं जलगे यमाहुः\nअस्तं गते छं नभसि स्थिते फम् ॥ ९५.य्२८॥\n\nलग्ने जमोकारमथांबुसंस्थे\nगमस्तसंस्थे विदुः अंबरे बम् ।\nठं लग्नगेऽन्त्ये हिबुकाश्रिते डं\nथमस्तगे दं नभसि स्थिते वै ॥ ९५.य्२९॥\n\nएवं विकल्पोऽक्षरसंग्रहोऽयं\nनाम्नां निरुद्दिष्टविधान उक्तः ।\nसर्वेषु लग्नेषु च केचिदेवम्\nइच्छन्ति पूर्वोक्तविधानवत् तु ॥ ९५.य्३०॥\n\nकेन्द्राणि वा केन्द्रगतांशकैः स्वैः\nपृथक् पृथक् संगुणितानि कृत्वा ।\nत्रिकृद्विभक्तं विरुदक्षरं तत्\nक्षेत्रेश्वरस्यांशपरिक्रमस्वम् ॥ ९५.य्३१॥\n\nसंचिन्तितप्रार्थितनिर्गतेषु\nनष्टक्षतस्त्रीः अतिभोजनेषु\nस्वप्नर्क्षचिन्तापुरुषादिवर्गेष्व्\nएतेषु नामानि उपलक्षयेत\nद्व्यक्षरं चरगृहांशकोदये\nनाम चास्य चतुरक्षरं स्थिरे ।\nनामयुग्ममपि च द्विमूर्तिषु\nत्र्यक्षरं भवति चास्य पंचभिः ॥ ९५.१४॥\n\nकाद्याः तु वर्गाः कुजशुक्रसौम्य-\nजीवार्कजानां क्रमशः प्रदिष्टाः ।\nवर्णाष्टकं यादि च शीतरश्मे\nरवेः अकारात् क्रमशः स्वराः स्युः ॥ ९५.१५॥\n\nनामानि चाग्न्यंबुकुमारविष्णु-\nशक्रेन्द्रपत्नीचतुराननानाम् ।\nतुल्यानि सूर्यात् क्रमशो विचिन्त्य\nद्वित्र्यादिवर्णैः घटयेत् स्वबुद्ध्या ॥ ९५.१६॥\n\nवयांसि तेषाम् स्तनपानबाल्य-\nव्रतस्थिता यौवनमध्यवृद्धाः ।\nअतीववृद्धा इति चन्द्रभौम-\nज्ञशुक्रजीवार्कशनैश्चराणाम् ॥ ९५.१७॥\n\nअध्याय ९६ पाकाध्यायः\n\nपक्षाद् भानोः सोमस्य मासिको अंगारकस्य वक्त्रोक्तः ।\nआदर्शनाग पाको बुधस्य जीवस्य वर्षेण ॥ ९६.१॥\n\nषड्भिः सितस्य मासैः अब्देन शनेः सुरद्विषोऽब्दार्धात् ।\nवर्षात् सूर्यग्रहणे सद्यः स्यात् त्वाष्ट्रकीलकयोः ॥ ९६.२॥\n\nत्रिभिः एव धूमकेतोः मासैः श्वेतस्य सप्तरात्रान्ते ।\nसप्ताहात् परिवेषेन्द्रचापसन्ध्याभ्रसूचीनाम् ॥ ९६.३॥\n\nशीतोष्णविपर्यासः फलपुष्पमकालजं दिशां दाहः ।\nस्थिरचरयोः अन्यत्वं प्रसूतिविकृतिश्च षण्मासात् ॥ ९६.४॥\n\nअक्रियमाणककरणं भूकंपोऽनुत्सवो दुरिष्टं च ।\nशोषश्चाशोष्याणां स्रोतोऽन्यत्वं च वर्षार्धात् ॥ ९६.५॥\n\nस्तंभकुसूलार्चानां जल्पितरुदितप्रकंपितस्वेदाः ।\nमासत्रयेण कलहेन्द्रचापनिर्घातपाकाश्च ॥ ९६.६॥\n\nकीटाखुमक्षिकोरगबाहुल्यं मृगविहंगविरुतं च ।\nलोष्टस्य चाप्सु तरणं त्रिभिः एव विपच्यते मासैः ॥ ९६.७॥\n\nप्रसवः शुनामरण्ये वन्यानां ग्रामसम्प्रवेशश्च ।\nमधुनिलयतोरणेन्द्रध्वजाश्च वर्षात् समधिकाद् वा ॥ ९६.८॥\n\nगोमायुगृध्रसंघा दशाहिकाः सद्य एव तूर्यरवः ।\nआक्रुष्टं पक्षफलं वल्मीको विदरणं च भुवः ॥ ९६.९॥\n\nअहुताशप्रज्वलनं घृततैलवसादिवर्षणं चापि ।\nसद्यः परिपच्यन्ते मासेऽध्यर्धे च जनवादः ॥ ९६.१०॥\n\nछत्रचितियूपहुतवहबीजानां सप्तभिः भवति पक्षैः ।\nछत्रस्य तोरणस्य च केचिन् मासात् फलं प्राहुः ॥ ९६.११॥\n\nअत्यन्तविरुद्धानां स्नेहः शब्दश्च वियति भूतानाम् ।\nमार्जारनकुलयोः मूषकेण संगश्च मासेन ॥ ९६.१२॥\n\nगन्धर्वपुरं मासद् रसवैकृत्यं हिरण्यविकृतिश्च ।\nध्वजवेश्मपांशुधूमाकुला दिशश्चापि मासफलाः ॥ ९६.१३॥\n\nनवकैकाष्टदशकैकषट्त्रिकत्रिकसंख्यमासपाकानि ।\nनक्षत्राणि अश्विनिपूर्वकाणि सद्यः फलाश्लेषा ॥ ९६.१४॥\n\nपित्र्यान् मासः षट् सट्त्रयोऽर्धमष्टौ च त्रिषडेकैकाः ।\nमासचतुष्केऽषाढे सद्यः पाकाभिजित्तारा ॥ ९६.१५॥\n\nसप्ताष्टावध्यर्धं त्रयः त्रयः पंच चैव मासाः स्युः ।\nश्रवणादीनां पाको नक्षत्राणां यथासंख्यम् ॥ ९६.१६॥\n\nनिगदितसमये न दृश्यते चेद्\nअधिकतरं द्विगुणे प्रपच्यते तत् ।\nयदि न कनकरत्नगोप्रदानैः\nउपशमितं विधिवद् द्विजैश्च शान्त्या ॥ ९६.१७॥\n\nअध्याय ९७ नक्षत्रकर्मगुणाध्यायः\n\nशिखिगुणरसेन्द्रियानलशशिविषयगुणऋतुपंचवसुपक्षाः ।\nविषयैकचन्द्रभूतार्णवाग्निरुद्राश्विवसुदहनाः ॥ ९७.१॥\n\nभूतशतपक्षवसवो द्वात्रिंशगेति तारकामानम् ।\nक्रमशोऽश्विन्यादीनां कालः ताराप्रमाणेन ॥ ९७.२॥\n\nनक्षत्रजमुद्वाहे फलमब्दैः तारकामितैः सदसत् ।\nदिवसैः ज्वरस्य नाशो व्याधेः अन्यस्य वा वाच्यः ॥ ९७.३॥\n\n                    (नक्षत्रदेवता)\nअश्वियमदहनकमलजशशिशूलभृददितिजीवफणिपितरः ।\nयोन्यर्यमदिनकृत्त्वष्टृपवनशक्राग्निमित्राश्च ॥ ९७.४॥\n\nशक्रो निरृतिः तोयं विश्वे ब्रह्मा हरिः वसुः वरुणः ।\nअजपादोऽहिर्बुध्न्यः पूषा चेतीश्वरा भानाम् ॥ ९७.५॥\n\nत्रीणि उत्तराणि तेभ्यो रोहिण्यश्च ध्रुवाणि तैः कुर्यात् ।\nअभिषेकशान्तितरुनगरधर्मबीजध्रुवारंभान् ॥ ९७.६॥\n\nमूलशिवशक्रभुजगाधिपानि तीक्ष्णानि तेषु सिद्ध्यन्ति ।\nअभिघातमन्त्रवेतालबन्धवधभेदसंबन्धाः ॥ ९७.७॥\n\nउग्राणि पूर्वभरणीपित्र्याणि उत्सादनाशशाठ्येषु ।\nयोज्यानि बन्धविषदहनशस्त्रघातादिषु च सिद्ध्यै ॥ ९७.८॥\n\nलघु हस्ताश्विनपुष्याः पण्यरतिज्ञानभूषणकलासु ।\nशिल्पौषधयानादिषु सिद्धिकराणि प्रदिष्टानि ॥ ९७.९॥\n\nमृदुवर्गो (मृदुवर्गः त्व्)ऽनूराधाचित्रापौष्णेन्दवानि मित्रार्थे ।\nसुरतविधिवस्त्रभूषणमंगलगीतेषु च हितानि ॥ ९७.१०॥\n\nहौतभुजं सविशाखं मृदुतीक्ष्णम् तद्विमिश्रफलकारि ।\nश्रवणत्रयमादित्यानिले च चरकर्मणि हितानि ॥ ९७.११॥\n\nहस्तत्रयं मृगशिरः श्रवणत्रयं (श्रवनात्त्रयं) च\nपूषाश्विशक्रगुरुभानि पुनर्वसुश्च ।\nक्षौरे तु कर्मणि हितानि उदये क्षणे वा\nयुक्तानि चौडुपतिना शुभतारया च ॥ ९७.१२॥\n\nन स्नातमात्रगमनौन्मुख (उत्सुक) भूषितानाम्\nअभ्यक्तभुक्तरणकालनिरासनानाम् ।\nसन्ध्य्निशाशनिकुजार्कतिथौ (निशोः कुजयमार्कदिने) च रिक्ते\nक्षौरं हितं न नवमेऽह्नि न चापि विष्ट्याम् ॥ ९७.१३॥\n\nनृपाज्ञया ब्राह्मणसम्मते च विवाहकाले मृतसूतके च ।\nबद्धस्य मोक्षे क्रतुदीक्षणासु सर्वेषु शस्तं क्षुरकर्म भेषु ॥ ९७.१४॥\n\n% ओने वेर्से इन्सेर्तेद्\nहस्तो मूलं श्रवणा पुनर्वसुः मृगशिरः तथा पुष्यः ।\nपुंसञ्ज्ञितेषु कार्येष्वेतानि शुभानि धिष्ण्यानि ॥ ९८.१५॥\n\nसावित्रपौष्णानिलमैत्रतिष्यत्वाष्ट्रे तथा चौडुगणाधिपऋक्षे ।\nसंस्कारदीक्षाव्रतमेखलादि कुर्याद् गुरौ शुक्रबुधेन्दुयुक्ते ॥ ९७.१५॥\n\n% ओने वेर्से इन्सेर्तेद्\nलाभे तृतीये च शुभैः समेते पापैः विहीने शुभराशिलग्ने ।\nवेध्यौ तु कर्णौ त्रिदशेज्यलग्ने तिष्येन्दुचित्राहरिरेवतीषु ॥ ९८.१७॥\n\nशुद्धैः द्वादशकेन्द्रनैधनगृहैः पापैः त्रिषष्ठायगैः ।\nलग्ने केन्द्रगतेऽथवा सुरगुरौ दैत्येन्द्रपूज्येऽपि वा ।\nसर्वारंभफलप्रसिद्धिरुदये राशौ च कर्तुः शुभे\nसग्राम्यस्थिरभोदये च भवनं कार्यं प्रवेशोऽपि वा ॥ ९७.१६॥\n\nअध्याय ९८ तिथिकर्मगुणाध्यायः\n\nकमलजविधातृहरियमशशांकषड्वक्त्रशक्रवसुभुजगाः ।\nधर्मेशसवितृमन्मथकलयो विश्वे च तिथिपतयः ॥ ९८.१॥\n\nपितरोऽमावस्यायां संज्ञासदृशाश्च तैः क्रियाः कार्याः ।\nनन्दा भद्रा विजया रिक्ता पूर्णा च ताः त्रिविधाः ॥ ९८.२॥\n\nयत् कार्यं नक्षत्रे तद्दैवत्यासु तिथिषु तत् कार्यम् ।\nकरणमुहूर्तेष्वपि तत् सिद्धिकरं देवतासदृशम् ॥ ९८.३॥\n\nअध्याय ९९ करणगुणाध्यायः\n\nवववालवकौलव (बवबालवकौलब) तैतिलाख्यगरवणिजविष्टिसंज्ञानाम् ।\nपतयः स्युः इन्द्रकमलजमित्रार्यमभूश्रियः सयमाः ॥ ९९.१॥\n\nकृष्णचतुर्दश्यर्धाद् धुवाणि शकुनिश्चतुष्पदं नागम् ।\nकिंस्तुघ्नमिति च तेषां कलिवृषफणिमारुताः पतयः ॥ ९९.२॥\n\nकुर्याद् ववे (बवे) शुभचरस्थिरपौष्टिकानि\nधर्मक्रियाद्विजहितानि च वालव (बालव) आख्ये ।\nसम्प्रीतिमित्रवरणानि च कौलवे (कौलबे) स्युः\nसौभाग्यसंश्रयगृहाणि च तैतिलाख्ये ॥ ९९.३॥\n\nकृषिबीजगृहाश्रयजानि गरे\nवणिजि धुवकार्यवणिग्युतयः ।\nन हि विष्टिकृतं विदधाति शुभं\nपरघातविषादिषु सिद्धिकरम् ॥ ९९.४॥\n\nकार्यं पौष्टिकमौषधादि शकुनौ मूलानि मन्त्राः तथा ।\nगोकार्याणि चतुष्पदे द्विजपितृन् उद्दिश्य राज्यानि च\nनागे स्थावरदारुणानि हरणं दौर्भाग्यकर्माण्यतः\nकिंस्तुघ्ने शुभमिष्टि (इष्ट) पुष्टिकरणं मंगल्यसिद्धिक्रियाः ॥ ९९.५॥\n\nलाभे तॄतीये च शुभैः समेते पापैः विहीने शुभराशिलग्ने ।\nवेध्यौ च कर्णावमरेज्यलग्ने पुष्येन्दुचित्राहरिपौष्णभेषु ॥ ९९.६॥\n\nरोहिण्युत्तररेवतीमृगशिरोमूलानुराधामघा-\nहस्तस्वातिषु षष्ठतौलिमिथुनेषूद्यत्सु पाणिग्रहः ।\nसप्ताष्टान्त्यबहिःशुभैरुडुपतावेकादशद्वित्रिगे\nक्रूरैः त्र्यायषडष्टगैः न तु भृगौ षष्ठे कुजे चाष्टमे ॥ ९९.७॥\n\nदंपत्योः द्विनवाष्टराशिरहिते चारानुकुले रवौ\nचन्द्रे चार्ककुजार्किशुक्रवियुते मध्येऽथवा पापयोः ।\nत्यक्त्वा च व्यतिपातवैधृति (वैधृत) दिनं विष्टिं च रिक्तां तिथिं\nक्रूराहायनपौषचैत्र (चैत्रपौष) विरहे लग्नांशके मानुषे ॥ ९९.८॥\n\nअध्याय १०० नक्षत्रजातकाध्यायः\n\nप्रियभूषणः स्वरूपः (सुरूपः) सुभगो दक्षोऽश्विनीषु मतिमांश्च ।\nकृतनिश्चयसत्यारुग्दक्षः सुखितश्च भरणीषु ॥ १००.१॥\n\nबहुभुक् परदाररतः तेजस्वी कृत्तिकासु विख्यातः ।\nरोहिण्यां सत्यशुचिः प्रियंवदः स्थिरः स्वरूपश्च (स्थिरसुरूपश्च) ॥ १००.२॥\n\nचपलश्चतुरो भीरुः पटुरुत्साही धनी मृगे भोगी ।\nशठगर्वितचण्डकृतघनहिंस्रपापश्च रौद्रर्क्षे ॥ १००.३॥\n\nदान्तः सुखी सुशीलो दुर्मेधा रोगभाक् पिपासुश्च ।\nअल्पेन च सन्तुष्टः पुनर्वसौ जायते मनुजः ॥ १००.४॥\n\nशान्तात्मा सुभगः पण्डितो धनी धर्मसंश्रितः पुष्ये ।\nशठसर्वभक्षक्ष्य (भक्ष) (भक्ष्य) पापः कृतघ्नधूर्तश्च भौजंगे ॥ १००.५॥\n\nबहुभृत्यधनी भोगी सुरपितृभक्तो महोद्यमः पित्र्ये ।\nप्रियवाग् दाता द्युतिमान् अटनो नृपसेवको भाग्ये ॥ १००.६॥\n\nसुभगो विद्याप्तधनो भोगी सुखभाग् द्वितीयफल्गुन्याम् ।\nउत्साही धृष्टः पानपोऽघृणी तस्करो हस्ते ॥ १००.७॥\n\nचित्रांबरमाल्यधरः सुलोचनांगश्च चित्रायां (भवति चित्रायां) ।\nदन्तो वणिक् तृषालुः (कृपालुः) प्रियवाग् धर्माश्रितः स्वातौ ॥ १००.८॥\n\nईर्षुः (इर्ष्युः) लुब्धो द्युतिमान् वचनपटुः कलहकृद् विशाखासु ।\nआढ्यो विदेशवासी क्षुधालुः अटनोऽनुराधासु ॥ १००.९॥\n\nज्येष्ठासु न बहुमित्रः सन्तुष्टो धर्मकृत् प्रचुरकोपः ।\nमूले मानी धनवान् सुखी न हिंस्रः स्थिरो भोगी ॥ १००.१०॥\n\nइष्टानन्दकलत्रो वीरो दृढसौहृदश्च जलदेवे ।\nवैश्वे विनीतधार्मिकबहुमित्रकृतज्ञसुभगश्च ॥ १००.११॥\n\nश्रीमान् श्रवणे श्रुतवान् उदारदारो धनान्वितः ख्यातः ।\nदाताऽऽढ्यशूरगीतिप्रियो धनिष्ठासु धनलुब्धः ॥ १००.१२॥\n\nस्फुटवाग् व्यसनी रिपुहा साहसिकः शतभिषक्सु दुर्ग्राह्यः ।\nभद्रपदासूद्विग्नः स्त्रीजितधनपटुः अदाता च ॥ १००.१३॥\n\nवक्ता सुखी प्रजावान् जितशत्रुः धार्मिको द्वितीयासु ।\nसम्पूर्णांगः सुभगः शूरः शुचिः अर्थवान् पौष्णे ॥ १००.१४॥\n\nअध्याय १०१ राशिविभागाध्यायः\n\nअश्विन्योऽथ भरण्यो बहुलापादश्च कीर्त्यते मेषः ।\nवृषभो बहुलाशेषं रोहिण्योऽर्धम् च मृगशिरसः ॥ १०१.१॥\n\nमृगशिरोऽर्धं रौद्रं पुनर्वसोः (पुनर्वसोः च) अंशकत्रयं मिथुनः (मिथुनं) ।\nपादश्च पुनर्वसुतः तिष्यः श्लेषा (पुनर्वसोः सतिष्योऽश्लेषा) च कर्कटकः ॥ १०१.२॥\n\nसिंहोऽथ मघा पूर्वा च फल्गुनी पाद उत्तरायाश्च ।\nतत्परिशेषं हस्तश्चित्राद्यर्धं च कन्याख्यः ॥ १०१.३॥\n\nतौलिनि चित्रान्त्यार्धं स्वातिः पादत्रयं विशाखायाः ।\nअलिनि विशाखापादः तथानुराधान्विता ज्येष्ठा ॥ १०१.४॥\n\nमूलमषाढा पूर्वा प्रथमश्चाप्युत्तरांशको धन्वी ।\nमकरः तत्परिषेशं श्रवणः पूर्वं धनिष्ठार्धम् ॥ १०१.५॥\n\nकुंभोऽन्त्यधनिष्ठार्धं शतभिषगंशत्रयं च पूर्वायाः ।\nभद्रपदायाः शेषं तथोत्तरा रेवती च झषः ॥ १०१.६॥\n\nअश्विनीपित्र्यमूलाद्या मेषसिंहहयादयः ।\nविषमऋक्षान् निवर्तन्ते पादवृद्ध्या यथोत्तरम् ॥ १०१.७॥\n\nअध्याय १०२ विवाहपटलाध्यायः\n\nमूर्तौ करोति दिनकृद् विधवां कुजश्च\nराहुः विपन्नतनयां रविजो दरिद्राम् ।\nशुक्रः शशांकतनयश्च गुरुश्च साध्वीम्\nआयुःक्षयं प्रकुरुतेऽथ विभावरीशः ॥ १०२.१॥\n\nकुर्वन्ति भास्करशनैश्चरराहुभौमा\nदारिद्र्यदुःखमतुलं नियतं द्वितीये ।\nवित्तेश्वरीमविधवां गुरुशुक्रसौम्या\nनारीं प्रभूततनयां कुरुते शशांकः ॥ १०२.२॥\n\nसूर्येन्दुभौमगुरुशुक्रबुधाः तृतीये\nकुर्युः सदा बहुसुतां धनभागिनीं च ।\nव्यक्तां (व्यक्तं) दिवाकरसुतः सुभगां करोति\nमृत्युं ददाति नियमात् खलु सैंहिकेयः ॥ १०२.३॥\n\nस्वल्पं पयः स्रवति सूर्यसुते चतुर्थे\nदौर्भाग्यमुष्णकिरणः कुरुते शशी च ।\nराहुः सपत्ननं (सपत्न्यं) अपि च क्षितिजोऽल्पवित्तं (अल्पवित्तां)\nदद्याद् भृगुः सुरगुरुश्च बुधश्च सौख्यम् ॥ १०२.४॥\n\nनष्टात्मजां रविकुजौ खलु पंचमस्थे (पंचमस्थौ)\nचन्द्रात्मजो बहुसुता गुरुभार्गवौ च ।\nराहुः ददाति मरणं शनिरुग्ररोगं\nकन्याविनाशं (प्रसूतिं) अचिरात् कुरुते शशांकः ॥ १०२.५॥\n\nषष्ठाश्रिताः शनिदिवाकरराहुजीवाः\nकुर्युः कुजश्च सुभगां श्वशुरेषु भक्ताम् ।\nचन्द्रः करोति विधवामुशना दरिद्राम्\nऋद्धां शशांकतनयः कलहप्रियां च ॥ १०२.६॥\n\nसौरारजीवबुधराहुरवीन्दुशुक्राः\nकुर्युः प्रसह्य खलु सप्तमराशिसंस्थाः ।\nवैधव्यबन्धनवधक्षयमर्थनाश-\nव्याधिप्रवासमरणानि यथाक्रमेण ॥ १०२.७॥\n\nस्थानेऽष्टमे गुरुबुधौ नियतं वियोगं\nमृत्युं शशी भृगुसुतश्च तथैव राहुः ।\nसूर्यः करोत्यविधवां सरुजां (सरुजं) महीजः\nसूर्यात्मजो धनवतीं पितवल्लभां च ॥ १०२.८॥\n\nधर्मे स्थिता भृगुदिवाकरभूमिपुत्रा\nजीवश्च धर्मनिरतां शशिजः त्वरोगाम् ।\nराहुश्च सूर्यतनयश्च करोति बन्ध्यां (वन्ध्यां)\nकन्याप्रसूतिमटनां (अटनं) कुरुते शशांकः ॥ १०२.९॥\n\nराहुः नभःस्थलगतो (नभस्थलगतो) विधवां करोति\nपापे रतां दिनकरश्च शनैश्चरश्च ।\nमृत्युं कुजोऽर्थरहितां कुलटां च चन्द्रः\nशेषा ग्रहा धनवतीं सुभगां च कुर्युः ॥ १०२.१०॥\n\nआये रविः बहुसुतां सधनां (धनिनीं) शशांकः\nपुत्रान्वितां क्षितिसुतो रविजो धनाढ्याम् ।\nआयुष्मतीं सुरगुरुः शशिजः समृद्धां\nराहुः करोत्यविधवां भृगुः अर्थयुक्ताम् ॥ १०२.११॥\n\nअन्ते गुरुः धनवतीं दिनकृद् दरिद्रां\nचन्द्रोधनव्ययकरीं कुलटां च राहुः ।\nसाध्वीं भृगुः शशिसुतो बहुपुत्रपौत्रां\nपानप्रसक्तहृदयाम् रविजः कुजश्च ॥ १०२.१२॥\n\nगोपैः यष्ट्याहतानां खुरपुटदलिता या तु धूलिः दिनान्ते\nसोद्वाहे सुन्दरीणां विपुलधनसुतारोग्यसौभाग्यकर्त्री ।\nतस्मिन् काले न चऋक्षं न च तिथिकरणं नैव लग्नं न योगः\nख्यातः पुंसां सुखार्थं शमयति दुरितानि उत्थितं गोरजः तु ॥ १०२.१३॥\n\nअध्याय १०३ ग्रहगोचराध्यायः\n\nप्रायेण सूत्रेण विनाकृतानि प्रकाशरन्ध्राणि चिरन्तनानि ।\nरत्नानि शास्त्राणि च योजितानि नवैः गुणैः भूषयितुं क्षमाणि ॥ १०३.१॥\n\nप्रायेण गोचरो व्यवहार्योऽतः तत्फलानि वक्ष्यामि ।\nनानावृत्तैः आर्या (तन्नो) मुखचपलत्वं क्षमध्वं नःक्षमन्त्वार्याः) ॥ १०३.२॥\n\nमाण्डव्यगिरं श्रुत्वा न मदीया रोचतेऽथवा नैवम् ।\nसाध्वी तथा न पुंसां प्रिया यथा स्याज्जघनचपला ॥ १०३.३॥\n\nसूर्यः षट्त्रिदशस्थितः त्रिदशषट्सप्ताद्यगश्चन्द्रमा\nजीवः सप्तनवद्विपंचमगतो वक्रार्कजौ षट्त्रिगौ ।\nसौम्यः षड्द्विचतुर्दशाष्टमगतः सूर्ये (सर्वे)ऽपि उपान्ते शुभाः\nशुक्रः सप्तमषड्दशऋक्षसहितः शार्दूलवत् त्रासकृत् ॥ १०३.४॥\n\nजन्मनि आयासदोऽर्कः क्षपयति विभवान् कोष्ठरोगाध्वदाता\nवित्तभ्रंशं द्वितीये दिशति च न सुखं वंचनां दृग्रुजं च ।\nस्थानप्राप्तिं तृतीये धननिचयमुदा कल्यकृच्चारिहर्ता (हन्ता)\nरोगान् दत्ते (धत्ते) चतुर्थे जनयति च मुहुः स्रग्धराभोगविघ्नम् ॥ १०३.५॥\n\nपीडाः स्युः पंचमस्थे सवितरि बहुशो रोगारिजनिताः\nषष्ठेऽर्को हन्ति रोगान् क्षपयति च रिपून् शोकांश्च नुदति ।\nअध्वानं सप्तमस्थो जठरगदभयं दैन्यं च कुरुते ।\nरुक्त्रासौ (रुक्कासौ) चाष्टमस्थे भवति सुवदना न स्वापि वनिता ॥ १०३.६॥\n\nरवावापद्दैन्यं रुग् इति नवमे वित्त (चित्त) चेष्टाविरोधो\nजयं प्राप्नोत्युग्रं दशमगृहगे कर्मसिद्धिं क्रमेण ।\nजयस्थानं (जयं स्थानं) मानं विभवमपि चैकादशे रोगनाशं\nसुवृत्तानां चेष्टा भवति सफला द्वादशे नैतरेषाम् ॥ १०३.७॥\n\nशशी जन्मनि अन्नप्रवरशयनाच्छादनकरो\nद्वितीये मानार्थान् (मानार्थौ) ग्लपयति सविघ्नश्च भवति ।\nतृतीये वस्त्रस्त्रीधनविजय (निचय) सौख्यानि लभते\nचतुर्थेऽविश्वासः शिखरिणि भुजंगेन सदृशः ॥ १०३.८॥\n\nदैन्यं व्याधिं शुचमपि शशी पंचमे मार्गविघ्नं\nषष्ठे वित्तं जनयति सुखं शत्रुरोगक्षयं च ।\nयानं मानं शयनमशनं सप्तमे वित्तलाभं\nमन्द आक्रान्ते फणिनि हिमगौ च अष्टमे भीः न कस्य ॥ १०३.९॥\n\nनवमगृहगो बन्धौद्वेगश्रमौदररोगकृद्\nदशमभवने च आज्ञाकर्मप्रसिद्धिकरः शशी ।\nउपचयसुहृत्संयोगार्थप्रमोदमुपान्त्यगो\nवृषभचरितान् दोषान् अन्त्ये (अन्ते) करोति च (हि) सव्ययान् ॥ १०३.१०॥\n\nकुजेऽभिघातः प्रथमे द्वितीये नरेन्द्रपीडा कलहारिदोषैः ।\nभृशं च पित्तानलचौररोगैः (रोगचौरैः) उपेन्द्रवज्रप्रतिमोऽपि यः स्यात् ॥ १०३.११॥\n\nतृतीयगश्चौरकुमारकेभ्यो\nभौमः सकाशात् फलमादधाति ।\nप्रदीप्तिमाज्ञां धनमौर्णिकानि\nधात्वाकर आख्यानि किल अपराणि ॥ १०३.१२॥\n\nभवति धरणिजे चतुर्थगे ज्वरजठरगदासृगुद्भवः ।\nकुपुरुषजनिताग संगमात् प्रसभमपि करोति च अशुभम् ॥ १०३.१३॥\n\nरिपुगदकोपभयानि पंचमे\nतनयकृताश्च शुचो महीसुते ।\nद्युतिः अपि न अस्य चिरं भवेत् स्थिरा\nशिरसि कपेः इव मालती यथा (कृता) ॥ १०३.१४॥\n\nरिपुभयकलहैः विवर्जितः सकनकविद्रुमताम्रकामगः (कागमः) ।\nरिपुभवनगते महीसुते किमपरवक्त्रविकारमीक्षते ॥ १०३.१५॥\n\nकलत्रकलहाक्षिरुग्जठररोगकृत् सप्तमे\nक्षरत्क्षतजरूक्षितः क्षपित (क्षयित) वित्तमानोऽष्टमे ।\nकुजे नवमसंस्थिते परिभवार्थनाश आदिभिः\nविलंबितगतिः भवत्यबलदेहधातुक्लमैः ॥ १०३.१६॥\n\nदशमगृहगते समं महीजे\nविविधधन आप्तिरुपान्त्यगे जयश्च ।\nजनपदमुपरि स्थितश्च भुंक्ते\nवनमिव षट्चरणः सुपुष्पिताग्रम् ॥ १०३.१७॥\n\nनानाव्ययैः द्वादशगे महीसुते\nसन्ताप्यतेऽनर्थशतैश्च मानवः ।\nस्त्रीकोपपित्तैश्च सनेत्रवेदनैः\nयोऽपि इन्द्रवंशाभिजनेन गर्वितः ॥ १०३.१८॥\n\nदुष्टवाक्यपिशुनाहितभेदैः बन्धनैः सकलहैश्च हृतस्वः ।\nजन्मगे शशिसुते पथि गच्छन् स्वागतेऽपि कुशलं न श‍ृणोति ॥ १०३.१९॥\n\nपरिभवो धनगते धनलब्धिः सहजगे शशिसुते हृदय आप्तिः (सुहृदाप्तिः) ।\nनृपतिशत्रुभयशंकितचितो (चित्तो) द्रुतपदं व्रजति दुश्चरितैः स्वैः ॥ १०३.२०॥\n\nचतुर्थगे स्वजनकुटुंबवृद्धयो\nधनागमो भवति च शीतरश्मिजे ।\nसुतस्थिते तनयकलत्रविग्रहो\nनिषेवते न च रुचिरामपि स्त्रियम् ॥ १०३.२१॥\n\nसौभाग्यं विजयमथ उन्नतिं च षष्ठे\nवैवर्ण्यं कलहमतीव सप्तमे ज्ञः ।\nमृत्युस्थे जयसुत (सुतजय) वस्त्रवित्तलाभा\nनैपुण्यं भवति मतिप्रहर्षणीयम् ॥ १०३.२२॥\n\nविघ्नकरो नवमः शशिपुत्रः कर्मगतो रिपुहा धनदश्च ।\nसप्रमदं शयनं च विधत्ते तद्गृहदोऽथ कथां स्तरणं च (कथास्तरणं) ॥ १०३.२३॥\n\nधनसुतसुख (सुखसुत) योषिन्मित्रवाह (वाह्य) आप्तितुष्टिः\nतुहिनकिरणपुत्रे लाभगे मृष्टवाक्यः ।\nरिपुपरिभवरोगैः पीडितो द्वादशस्थे\nन सहति परिभोक्तुं मालिनीयोगसौख्यम् ॥ १०३.२४॥\n\nजीवे जन्मनि अपगतधनधीः\nस्थानभ्रष्टो बहुकलहयुतः ।\nप्राप्य अर्थेऽर्थान् व्यरिः अपि कुरुते\nकान्ताऽऽस्याब्जे भ्रमरविलसितम् ॥ १०३.२५॥\n\nस्थानभ्रंशात् कार्यविघाताग तृतीये\nअनेकैः (नैकैः) क्लेशैः बन्धुजनोत्थैश्च चतुर्थे ।\nजीवे शान्तिं पीडितचित्तश्च स विन्देद् (विन्देन्)\nनैव ग्रामे नापि वने मत्तमयूरे ॥ १०३.२६॥\n\nजनयति च तनयभवनमुपगतः\nपरिजनशुभसुतकरितुरगवृषान् ।\nसकनकपुरगृहयुवतिवसनकृन्\nमणिगुणनिकरकृदपि विबुधगुरुः ॥ १०३.२७॥\n\nन सखीवदनं तिलकोज्ज्वलं\nन च वनं (भवनं) शिखिकोकिलनादितम् ।\nहरिणप्लुतशावविचित्रितं\nरिपुगते मनसः सुखदं गुरौ ॥ १०३.२८॥\n\nत्रिदशगुरुः शयनं रतिभोगं\nधनमशनं कुसुमानि उपवाह्यम् ।\nजनयति सप्तमराशिमुपेतो\nललितपदां च गिरं धिषणां च ॥ १०३.२९॥\n\nबन्धं व्याधिम् चाष्टमे शोकमुग्रं\nमार्गक्लेशं) क्लेशान् मृत्युतुल्यांश्च रोगान् ।\nनैपुण्याऽऽज्ञापुत्रकर्मार्थसिद्धिं\nधर्मे जीवः शालिनीनां च लाभम् ॥ १०३.३०॥\n\nस्थानकल्यधनहा दशऋक्षगः\nतत्प्रदो भवति लाभगो गुरुः ।\nद्वादशेऽध्वनि विलोमदुःखभाग्\nयाति यद्यपि नरो रथोद्धतः ॥ १०३.३१॥\n\nप्रथमगृहौपगो भृगुसुतः स्मरौपकरणैः\nसुरभिमनोज्ञगन्धकुसुमांबरैरुपचयम् ।\nशयनगृहासनाशनयुतस्य च अनुकुरुते\nसमदविलासिनीमुखसरोजषट्चरणताम् ॥ १०३.३२॥\n\nशुक्रे द्वितीयगृहगे प्रसवार्थधान्य-\nभूपालसन्नत (सन्नति) कुटुंबहितानि अवाप्य ।\nसंसेवते कुसुमरत्नविभूषितश्च\nकामं वसन्ततिलकद्युतिमूर्धजोऽपि ॥ १०३.३३॥\n\nआज्ञा अर्थमानास्पदभूतिवस्त्रशत्रुक्षयान् दैत्यगुरुः तृतीये ।\nदत्ते (धत्ते) चतुर्थश्च सुहृत्समाजं रुद्रेन्द्रवज्रप्रतिमां च शक्तिम् ॥ १०३.३४॥\n\nजनयति शुक्रः पंचमसंस्थो गुरुपरितोषं बन्धुजनाप्तिम् ।\nसुतधनलब्धिं मित्रसहायान् अनवसितत्वं च अरिबलेषु ॥ १०३.३५॥\n\nषष्ठो भृगुः परिभवरोगतापदः\nस्त्रीहेतुकं जनयति सप्तमोऽशुभम् ।\nयातोऽष्टमं भवनपरिच्छदप्रदो\nलक्ष्मीवतीमुपनयति स्त्रियं च सः ॥ १०३.३६॥\n\nनवमे तु धर्मवनितासुखभाग्\nभृगुजेऽर्थवस्त्रनिचयश्च भवेत् ।\nदशमेऽवमानकलहान् नियमात्\nप्रमिताक्षराणि अपि वदन् लभते ॥ १०३.३७॥\n\nउपान्त्यगो भृगो सुतः सुहृद्धनान्नगन्धदः ।\nधनांबर आगमोऽन्त्यगः स्थिरः तु नांबर आगमः ॥ १०३.३८॥\n\nप्रथमे रविजे विषवह्निहतः स्वजनैः वियुतः कृतबन्धुवधः ।\nपरदेशमुपैत्यसुहृद्भवनो विमुखार्थसुतोऽटकदीनमुखः ॥ १०३.३९॥\n\nचारवशाद् द्वितीयगृहगे दिनकरतनये\nरूपसुखापवर्जिततनुः विगतमदबलः ।\nअन्यगुणैः कृतं वसुचयम् तदपि खलु भवत्य्-\nअंब्विव वंशपत्रपतितं न बहु न च चिरम् ॥ १०३.४०॥\n\nसूर्यसुते तृतीयगृहगे धनानि लभते\nदासपरिच्छदौष्ट्रमहिषा अश्वकुञ्जरखरान् ।\nसद्मविभूतिसौख्यममितं गदव्युपरमं\nभीरुः अपि प्रशास्त्यधिरिपूंश्च वीरललितैः ॥ १०३.४१॥\n\nचतुर्थं गृहं सूर्यपुत्रेऽभ्युपेते\nसुहृद्वित्तभार्य आदिभिः विप्रयुक्तः ।\nभवत्यस्य सर्वत्र चासाधु दुष्टं\nभुजंगप्रयातानुकारं च चित्तम् ॥ १०३.४२॥\n\nसुतधनपरिहीणः पंचमस्थे\nप्रचुरकलहयुक्तश्च अर्कपुत्रे ।\nविनिहतरिपुरोगः षष्ठयाते\nपिबति च वनिताऽऽस्यं श्रीपुटोष्ठम् ॥ १०३.४३॥\n\nगच्छत्यध्वानं सप्तमे च अष्टमे च\nहीनः स्त्रीपुत्रैः सूर्यजे दीनचेष्टः ।\nतद्वद् धर्मस्थे वैरहृद्रोगबन्धैः\nधर्मोऽपि उच्छिद्येद् वैश्वदेवीक्रियाद्यः ॥ १०३.४४॥\n\nकर्मप्राप्तिः दशमेऽर्थक्षयश्च\nविद्याकीर्त्योः परिहानिश्च सौरे ।\nतैक्ष्ण्यं लाभे परयोषार्थलाभः (लाभा)\nच अन्त्ये (अन्ते) प्राप्नोत्यपि शोक ऊर्मिमालाम् ॥ १०३.४५॥\n\nअपि कालमपेक्ष्य च पात्रं शुभकृद् विदधात्यनुरूपम् ।\nन मधौ बहु कं कुडवे वा (च) विसृजत्यपि मेघवितानः ॥ १०३.४६॥\n\nरक्तैः पुष्पैः गन्धैः ताम्रैः कनकवृषबकुलकुसुमैः दिवाकरभूसुतौ\nभक्त्या पूज्याविन्दुः धेन्वा सितकुसुमरजतमधुरैः सितश्च मदप्रदैः ।\nकृष्णद्रव्यैः सौरिः सौम्यो मणिरजततिलककुसुमैः गुरुः परिपीतकैः\nप्रीतैः पीडा न स्यादुच्चाद् यदि पतति विशति यदि वा भुजंगविजृंभितम् ॥ १०३.४७॥\n\nशमयौद्गतामशुभदृष्टिमपि विबुधविप्रपूजया ।\nशान्तिजपनियमदानदमैः सुजनाभिभाषणसमागमैः तथा ॥ १०३.४८॥\n\nरविभौमौ पूर्वार्धे शशिसौरौ कथयतोऽन्त्यगौ राशेः ।\nसदसल्लक्षणमार्यगीत्युपगीत्योः यथासंख्यम् ॥ १०३.४९॥\n\nआदौ यादृक् सौम्यः पश्चादपि तादृशो भवति ।\nउपगीतेः मात्राणां गणवत् सत्सम्प्रयोगो वा ॥ १०३.५०॥\n\nआर्याणामपि कुरुते विनाशमन्तर्गुरुः विषमसंस्थः ।\nगण इव षष्ठे दृष्टः स (च) सर्वलघुतां जनं (गतो) नयति ॥ १०३.५१॥\n\nअशुभनिरीक्षितः शुभफलो बलिना बलवान्\nअशुभफलप्रदश्च शुभदृग्विषयोपगतः ।\nअशुभशुभावपि स्वफलयोः व्रजतः समताम्\nइदमपि गीतकं च खलु नर्कुटकं च यथा ॥ १०३.५२॥\n\nनीचेऽरिभेऽस्ते च अरिदृष्टस्य (अरि) सर्वं वृथा यत् (यथा) परिकीर्तितम् ।\nपुरतोऽन्धस्य इव कामिन्याः सविलासकटाक्षनिरीक्षणम् ॥ १०३.५३॥\n\nसूर्यसुतोऽर्कफलसमश्चन्द्रसुतश्\nछन्दतः समनुयाति यथा ।\nस्कन्धकमार्यगीतिः वैतालीयं च\nमागधी गाथाऽऽर्याम् ॥ १०३.५४॥\n\nसौरोऽर्करश्मियोगात् (रागात्) सविकारो लब्धवृद्धिः अधिकतरम् ।\nपित्तवदाचरति नृणां पथ्यकृतां न तु तथाऽऽर्याणाम् ॥ १०३.५५॥\n\nयादृशेन ग्रहेणेन्दुः युक्तः तादृग् भवेत् सोऽपि ।\nमनोवृत्तिसमायोगाद् विकार इव वक्त्रस्य ॥ १०३.५६॥\n\nपंचमं लघु सर्वेषु (सर्वपादेषु) सप्तमं द्विचतुर्थयोः ।\nयद्वत्श्लोकाक्षरं तद्वल्लघुतां याति दुःस्थितैः ॥ १०३.५७॥\n\nप्रकृत्य अपि लघुः यश्च वृत्तबाह्ये व्यवस्थितः ।\nस याति गुरुतां लोके यदा स्युः सुस्थिता ग्रहाः ॥ १०३.५८॥\n\nप्रारब्धमसुस्थितैः ग्रहैः यत् कर्म आत्मविवृद्धये बुधैः (ऽबुधैः) ।\nविनिहन्ति तदेव कर्म तान् वैतालीयमिव अयथाकृतम् ॥ १०३.५९॥\n\nसौस्थित्यमवेक्ष्य यो ग्रहेभ्यः काले प्रक्रमणं करोति राजा ।\nअणुना अपि स पौरुषेण वृत्त्यौ (वृत्तस्यौ) पच्छन्दसिकस्य याति पारम् ॥ १०३.६०॥\n\nउपचयभवनौपयातस्य भानोः दिने कारयेद् -\nधेमताम्राश्वकाष्ठास्थिचर्माउर्णिकाद्रिद्रुमत्वग्नखव्यालचौर -\nआयुधीयाटवीक्रूरराजोपसेवाभिषेकाउषधक्षौमपण्यादि-\nगोपालकान्तारवैद्याश्मकूटावदाताभिविख्यातशूर आहवश्लाघ्ययाय्य -\n(याज्या) अग्निकर्माणि (कार्याणि) सिद्ध्यन्ति लग्नस्थिते वा रवौ ।\nशिशिरकिरणवासरे तस्य व अपि उद्गमे केन्द्रसंस्थेऽथवा -\nभूषणं शंखमुक्ता अब्जरूप्यांबुयज्ञैक्षुभोज्यांगनाक्षीर-\nसुस्निग्धवृक्षक्षुपानूपधान्यद्रवद्रव्यविप्राध्वगीत -\n(विप्राश्वशीत) क्रियाश‍ृंगिकृष्यादिसेनाधिप -\nआक्रन्दभूपालसौभाग्यनक्तंचरश्लैष्मिकद्रव्यमातुल्य (मातुंग) -\nपुष्पांबरारंभसिद्धिः भवेत् ॥ १०३.६१॥\n\n(क्षितितनयदिने प्रसिद्ध्यन्ति (प्रसिध्यन्ति) धात्वाकरादीनि -\nसर्वाणि कार्याणि चामीकराग्निप्रवाल आयुधक्रौर्यचौर्याभिघाताट-\nवीदुर्गसेनाधिकाराः -\nतथा रक्तपुष्पद्रुमा रक्तमन्यग तिक्तं कटुद्रव्यकूटाहिपाशार्जितस्वाः -\nकुमारा भिषक्षाक्यभिक्षुक्षपावृत्तिकोशेश (कौशेय) शाठ्यानि -\nसिद्ध्यन्ति (सिध्यन्ति) दंभाः तथा ॥ १०३.६२॥\n\nहरति (हरित, हरित) मणिमहीसुगन्धीनि वस्त्राणि साधारणं -\nनाटकं शास्त्रविज्ञानकाव्यानि सर्वाः कलायुक्तयो -\nमन्त्रधातुक्रियावादनैपुण्यपुण्यव्रतायोगदूताः तथाऽऽयुष्यमायानृतस्नानह्रस्वाणि -\nदीर्घाणि मध्यानि च छन्दतः (च्छन्दनः) चण्डवृष्टिप्रयातानुकारीणि -\nकार्याणि सिद्ध्यन्ति (सिध्यन्ति) सौम्यस्य लग्नेऽह्नि वा ॥ १०३.६३॥)\n\nसुरगुरुदिवसे कनकं रजतं तुरगाः करिणो वृषभा -\nभिषगौषधयः (ओषधयः) ।\nद्विजपितृसुरकार्यपुरःस्थितघर्म (धर्म) निवारणचामरभूषणभूपतयः ।\nविबुधभवनधर्मसमाश्रयमंगलशास्त्रमनोज्ञबलप्रदसत्यगिरः ।\nव्रतहवनधनानि च सिद्धिकराणि तथा रुचिराणि च वर्णकदण्डकवत् ॥ १०३.६२॥\n\nभृगुसुतदिवसे च चित्रवस्त्रवृष्यवेश्यकामिनीविलासहासयौवनौपभोगरम्यभूमयः ।\nस्फटिकरजतमन्मथौपचारवाहनैक्षुशारद-\nप्रकारगोवणिक्कृषीवलौषधांबुजानि च ।\nसवितृसुतदिने च कारयेन् -\nमहिष्यजौष्ट्रकृष्णलोहदासवृद्धनीचकर्मपक्षिचौरपाशिकान् ।\nच्युतविनयविशीर्णभाण्डहस्त्यपेक्षविघ्नकारणानि च -\nअन्यथा न साधयेत् समुद्रगोऽपि अपां कणम् ॥ १०३.६३॥\n\nविपुलामपि बुद्ध्वा छन्दोविचितिं भवति कार्यमेतावत् ।\nश्रुतिसुखदवृत्तसंग्रहमिममाह वराहमिहिरोऽतः ॥ १०३.६४॥\n\nअध्याय १०४ रूपसत्राध्यायः\n\nपादौ मूलं जंघे च रोहिणी जानुनी तथाश्विन्यः ।\nऊरू च आषाढद्वयमथ गुह्यं फल्गुनीद्वितयं (युग्मं) ॥ १०४.१॥\n\nकटिः अपि च कृत्तिका पार्श्वयोश्च यमला भवन्ति भद्रपदाः ।\nकुक्षिस्था रेवत्यो विज्ञेयमुरोऽनुराधा च ॥ १०४.२॥\n\nपृष्ठं विद्धि धनिष्ठां (धनिष्ठा) भुजौ विशाखा (विशाखां) स्मृतौ करौ हस्तः ।\nअंगुल्यश्च पुनर्वसुः आश्लेषासंज्ञिताश्च नखाः ॥ १०४.३॥\n\nग्रीवा ज्येष्ठा श्रवणं श्रवणौ (श्रवणौ श्रवनः) पुष्यो मुखं द्विजाः स्वातिः ।\nहसितं शतभिषग् अथ नासिका मघा मृगशिरो नेत्रे ॥ १०४.४॥\n\nचित्रा ललाटसंस्था शिरो भरण्यः शिरोरुहाश्चार्द्रा ।\nनक्षत्रपुरुषकोऽयं कर्तव्यो रूपमिच्छद्भिः ॥ १०४.५॥\n\nचैत्रस्य बहुलपक्षे ह्यष्टम्यां मूलसंयुते चन्द्रे ।\nह्युपवासः कर्तव्यो विष्णुं सम्पूज्य धिष्ण्यं च ॥ १०४.६॥\n\nदद्याद् व्रते समाप्ते घृतपूर्णं भाजनं सुवर्णयुतम् ।\nविप्राय कालविदुषे सरत्नवस्त्रं स्वशक्त्या च ॥ १०४.७॥\n\nअन्नैः क्षीरघृतौत्कटैः सह गुडैः विप्रान् समभ्यर्चयेद्\nदद्यात् तेषु सुवर्ण (तथैव) वस्त्ररजतं लावण्यमिच्छन् नरः ।\nपादऋक्षात् प्रभृति क्रमादुपवसन्न् अंगऋक्षनामस्वपि\nकुर्यात् केशवपूजनं स्वविधिना धिष्ण्यस्य पूजां तथा ॥ १०४.८॥\n\nप्रलंबबाहुः पृथुपीनवक्षाः क्षपाकरास्यः सितचारुदन्तः ।\nगजेन्द्रगामी कमलायताक्षः स्त्रीचित्तहारी स्मरतुल्यमूर्तिः ॥ १०४.९॥\n\nशरदमलपूर्णचन्द्रद्युतिसदृशमुखी सरोजदलनेत्रा ।\nरुचिरदशना सुकर्णा भ्रमरौदरसन्निभैः केशैः ॥ १०४.१०॥\n\nपुंस्कोकिलसमवाणी ताम्रोष्टी (ताम्रोष्ठी) पद्मपत्रकरचरणा ।\nस्तनभारानतमध्या प्रदक्षिणावर्तया नाभ्या ॥ १०४.११॥\n\nकदलीकाण्डनिभ ऊरुः (ऊरूः) सुश्रोणी वरकुकुन्दरा सुभगा ।\nसुश्लिष्टांगुलिपादा भवति प्रमदा मनुष्यश्च (मनुष्यो वा) ॥ १०४.१२॥\n\nयावन् नक्षत्रमाला विचरति गगने भूषयन्ती इह भासा\nतावन् नक्षत्रभूतो विचरति सह तैः ब्रह्मणोऽह्नोऽवशेषम् ।\nकल्पादौ चक्रवर्ती भवति हि मतिमां तत्क्षयागापि भूयः\nसंसारे जायमानो भवति नरपतिः ब्राह्मणो वा धनाढ्यः ॥ १०४.१३॥\n\nमृगशीर्षाद्याः केशवनारायणमाधवाः सगोविन्दाः ।\nविष्णुमधुसूदनाख्यौ त्रिविक्रमो वामनश्चैव ॥ १०४.१४॥\n\nश्रीधरनामा तस्मात् सहृषीकेशश्च पद्मनाभश्च ।\nदामोदर इत्येते मासाः प्रोक्ता यथासंख्यं ॥ १०४.१५॥\n\nमासनामसमुपोषितो नरो द्वादशीषु विधिवत् प्रकीर्तयन् ।\nकेशवम् समभिपूज्य तत्पदं याति यत्र नहि जन्मजं भयम् ॥ १०४.१६॥\n\nअध्याय १०५ उपसंहाराध्यायः\n\nज्योतिःशास्त्रसमुद्रं प्रमथ्य मतिमन्दराद्रिणाऽथ मया ।\nलोकस्य आलोककरः शास्त्रशशांकः समुत्क्षिप्तः ॥ १०५.१॥\n\nपूर्वाचार्यग्रन्था नौत्सृष्टाः कुर्वता मया शास्त्रम् ।\nतान् अवलोक्यैदं च प्रयतध्वं कामतः सुजनाः ॥ १०५.२॥\n\nअथवा कृशं (भृशं) अपि सुजनः प्रथयति दोषार्णवाद् गुणं दृष्ट्वा ।\nनीचः तद्विपरीतः प्रकृतिः इयं साध्वसाधूनाम् ॥ १०५.३॥\n\nदुर्जनहुताशतप्तं काव्यसुवर्णं विशुद्धिमायाति ।\nश्रावयितव्यं तस्माद् दुष्टजनस्य प्रयत्नेन ॥ १०५.४॥\n\nग्रन्थस्य यत् प्रचरतोऽस्य विनाशमेति\nलेख्याद् बहुश्रुतमुखाधिगमक्रमेण ।\nयद्वा मया कुकृतमल्पमिहाकृतं वा\nकार्यं तदत्र विदुषा परिहृत्य रागम् ॥ १०५.५॥\n\nदिनकरमुनिगुरुचरणप्रणिपातकृतप्रसादमतिना इदम् ।\nशास्त्रमुपसंगृहीतं नमोऽस्तु पूर्वप्रणेतृभ्यः ॥ १०५.६॥\n\nअध्याय १०६ शास्त्रानुक्रमणी\n\nशास्त्रौपनयः पूर्वं सांवत्सरसूत्रमर्कचारश्च ।\nशशिराहुभौमबुधगुरुसितमन्दशिखिग्रहाणां च ॥ १०६.१॥\n\nचारश्चागस्त्यमुनेः सप्तर्षीणां च कूर्मयोगश्च ।\nनक्षत्राणां व्यूहो ग्रहभक्तिः ग्रहविमर्दश्च ॥ १०६.२॥\n\nग्रहशशियोगः सम्यग्ग्रहवर्षफलं ग्रहाणां च ।\nश‍ृंगाटसंस्थितानां मेघानां गर्भलक्षणं चैव ॥ १०६.३॥\n\nधारणवर्षणरोहिणिवायव्याषाढभद्रपद (भाद्रपद) योगाः ।\nक्षणवृष्टिः कुसुमलताः सन्ध्याचिह्नं दिशां दाहः ॥ १०६.४॥\n\nभूकंपौल्कापरिवेषलक्षणं शक्रचापखपुरं च ।\nप्रतिसूर्यो निर्घातः सस्यद्रव्यार्घकाण्डं च ॥ १०६.५॥\n\nइन्द्रध्वजनीराजनखञ्जनकौत्पातवर्हि (बर्हि) चित्रं च ।\nपुष्याभिषेकपट्टप्रमाणमसिलक्षणं वास्तु ॥ १०६.६॥\n\nउदक् (उदग्) आर्गलमारामिकममरालयलक्षणं कुलिशलेपः ।\nप्रतिमा वनप्रवेशः सुरभवनानां प्रतिष्ठा च ॥ १०६.७॥\n\nचिह्नं गवामथ शुनाम् कुक्कुटकूर्माजपुरुषचिह्नं च ।\nपंचमनुष्यविभागः स्त्रीचिह्नं वस्त्रविच्छेदः ॥ १०६.८॥\n\nचामरदण्डपरीक्षा स्त्रीस्तोत्रं चापि सुभगकरणं च ।\nकान्दर्पिकानुलेपनपुंस्त्रिकाध्यायशयनविधिः ॥ १०६.९॥\n\nवज्रपरीक्षा मौक्तिकलक्षणमथ पद्मरागमरकतयोः ।\nदीपस्य लक्षणं दन्तधावनं शाकुनं मिश्रम् ॥ १०६.१०॥\n\nअन्तरचक्रं विरुतं श्वचेष्टितं विरुतमथ शिवायाश्च ।\nचरितं मृगाश्वकरिणां वायसविद्योत्तरं च ततः ॥ १०६.११॥\n\nपाको नक्षत्रगुणाः तिथिकरणगुणाः सधिष्ण्यजन्मगुणाः ।\nगोचरमथ (गोचरः तथा) ग्रहाणां कथितो नक्षत्रपुरुषश्च ॥ १०६.१२॥\n\nशतमिदमध्यायानामनुपरिपाटिक्रमादनुक्रान्तम् ।\nअत्र श्लोकसहस्राणि आबद्धानि ऊनचत्वारि ॥ १०६.१३॥\n\nअत्रैवान्तर्भूतं परिशेषं निगदितं च यात्रायाम् ।\nबह्वाश्चर्यं जातकमुक्तं करणं च बहुचोद्यम् ॥ १०६.१४॥\n\n                     ॥ इति बृहत्संहिता॥"
    }
]