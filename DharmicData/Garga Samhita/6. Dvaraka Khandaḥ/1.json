[
    {
        "text": "अध्यायः ०१\n\n\n\nश्रीगणेशाय नमः ।। \n\n\n\nअथ द्वारकाखण्डः।।\n\nकृष्णाय वासुदेवाय देवकीनन्दनाय च ।। \n\nनन्दगोपकुमाराय गोविंदाय नमोनमः ।।१।। \n\nबहुलाश्व उवाच।। \n\nश्रुतं तवमुखाद्ब्रह्मन्मथुराखण्डमद्भुतम् ।। \n\nवद मां द्वारकाखण्डं श्रीकृष्णचरितामृतम् ।। २ ।। \n\nविवाहाः कतिपुत्राश्च कति पौत्रा रमापतेः ।। \n\nसर्वं वद महाबुद्धे द्वारकावासकारणम् ।। ३ ।। \n\nश्रीनारद उवाच ।। \n\nअस्तिप्राप्ती महिष्यौ द्वे मृते कंसे महाबले ।। \n\nजरासन्धगृहं दुःखाज्जग्मतुर्मैथिलेश्वर ।। ४ ।। \n\nतन्मुखात्कंसमरणं श्रुत्वा क्रुद्धो जरासुतः ।। \n\nअयादवीं महीं कर्तुमुद्यतोभून्महाबलः ।। ५ ।। \n\nअक्षौहिणीभिर्विंशत्या तिसृभिश्चापि संवृतः ।। \n\nरम्यां मधुपुरीं राजन्नाययौ बलवान्नृपः ।।६।। \n\nभयातुरां पुरीं  वीक्ष्य तत्सेनां सिंधुनादिनीम् ।। \n\nसभायां भगवान्साक्षाद्बलदेवमुवाच ह ।।७।। \n\nसर्वं चास्य बलं राम हंतव्यं वै न संशयः ।। \n\nमागधस्तु न हंतव्यो भूयः कर्ता बलोद्यमम् ।।८।। \n\nजरासंधनिमित्तेन भारं वै भूभुजां भुवः ।। \n\nसर्वं चात्र हरिष्यामि करिष्यामि प्रियं सताम् ।।९।। \n\nएवं वदति कृष्णे वै वैकुण्ठाच्च रथौ शुभौ ।। \n\nअभूतामागतौ राजन्सर्वेषां पश्यतां च तौ ।।६.१.१०।।\n\nसमारुह्य रथो सद्यो रामकृष्णौ महाबलौ ।। \n\nयादवानां बलैः सूक्ष्मैस्त्वरं निजग्मतुः पुरात् ।। ११ ।। \n\nयादवानां मागधानां पश्यद्भिर्दिविजैर्दिवि ।। \n\nबभूव तुमुलं युद्धमद्भुतं रोमहर्षणम् ।। १२ ।। \n\nअक्षौहिणीभिर्दशभी रथारूढो महाबलः ।। \n\nश्रीकृष्णस्य पुरः पूर्वं युद्धे मागधेश्वरः।।१३।। \n\nपंचभिश्चाक्षौहिणीभि धार्तराष्ट्रः सुयोधनः ।। \n\nतिसृभिश्च महायुद्धे वंगनाथो महाबलः । \n\nयुयोध यादवैः सार्द्धं जरासंधसहायकृत् ।। १४ ।। \n\nपंचभिश्च तथा राजन्विंध्यदेशाधिपो बली ।। । १५ ।।  \n\nएवमन्येपि राजानो जरासन्धवशानुगाः ।। \n\nप्राणैः साहाय्यं कुर्वंतो जरासंधस्य मैथिल ।। १६।। \n\nबाणांधकारे संजाते शत्रुसेनासमाकुले ।। \n\nटंकारं शार्ङ्ग धनुषः शार्ङ्गधन्वा चकार ह ।। १७ ।। \n\nननाद तेन ब्रह्मांडं सप्तलोकैर्बिलैः सह ।। \n\nविचेलुर्दिग्गजास्तारा राजद्भूखण्डमण्डलम् ।। १८।। \n\nतदैव बधिरीभूतं शत्रूणां सैन्यमण्डलम् ।। \n\nउत्पतंतो हया युद्धाद्गजास्तु विमुखास्ततः ।।१९।। \n\nदुद्राव तद्बलं सर्वं टंकाराद्भयविह्वलम् ।। \n\nप्रतीपमेत्य गव्यूतिः पुनस्तत्रा- जगाम ह ।। ६.१.२० ।। \n\nएवं शार्ङ्ग समुच्चार्य तडित्पिंगस्फुरत्प्रभम् ।। \n\nबाणौघैश्छादयामास जरासंधबलं हरिः ।। २१ ।। \n\nचूर्णीभूता रथा राजन्बाणौघैः शार्ङ्गधन्वनः ।। \n\nचूर्णचक्रानिपेतुः कौ हत सूताश्च नायकाः ।। २२ ।। \n\nद्विधाभूता गजा बाणैश्चलिता गजिभिः सह ।। \n\nसाश्ववाहास्तथाश्वाश्च बाणैः संच्छिन्नकंधराः ।। २३ ।। \n\nतथा वीरा महायुद्धे भिन्नोरश्छिन्नमस्तकाः ।। \n\nविशीर्णकवचाः पेतुर्बाणौघैश्छिन्नसंशयाः ।।२४।।\n\nअधोमुखा ऊर्ध्वमुखा- श्छिन्नदेहा नृपात्मजाः ।। \n\nरेजू रणांगणे राजन्भांडब्यूहा इवाहताः।। २५ ।। \n\nक्षणमात्रेण तद्युद्धे शतक्रोशविलंबिता ।। \n\nआपगाभून्महादुर्गा रुधिरस्राव- संभवा ।। २६ ।। द्विपग्राहाचोष्ट्रखरकबन्धाश्चादिकच्छपा ।। \n\nशिशुमाररथाकेशशैवालाभुजसर्पिणी ।। २७ ।। \n\nकरमीना मौलिरत्नहारकुण्डल शर्करा ।। \n\nशस्त्रशुक्तिश्छत्रशंखा चामरध्वजसैकता ।। २८ ।।\n\nरथांगावर्तसंयुक्ता सेनाद्वयतटावृता ।। \n\nशतयोजनविस्तीर्णा बभौ वैतरणी यथा ।। २९ ।। \n\nप्रमथा भैरवा भूता वेताला योगिनीगणाः ।। \n\nअट्टहासं प्रकुर्वंतो नृत्यतो रणमण्डले ।। ६.१.३० ।। \n\nपिबंतो रुधिरं शश्वत्कपालेन नृपेश्वर ।। \n\nहरस्य मुण्डमालार्थं जगृहुस्ते शिरांसि च ।।३१।। \n\nसिंहारूढा भद्रकाली डाकिनीशतसंवृता ।। \n\nपिबंती रुधिरं चोष्णं साट्टहासं चकार ह ।। ३२ ।। \n\nविद्याधर्यश्च स्वर्गस्था गन्धर्व्योप्सरसस्तथा ।। \n\nक्षात्रधर्मस्थितान्वीरान्वव्रिरे देवरूपिणः ।। ३३ ।। \n\nगृहीत्वा तान्कलिरभूत्तासां पत्यर्थमंबरे ।। \n\nममानुरूपा नेमे च इति तद्गतचेतसाम् ।। ३४ ।। \n\nकेचिद्वीरा धर्मपरा रणरंगान्न चालिताः ।। \n\nययुर्विष्णुपदं दिव्यं भित्त्वा मार्तंडमण्डलम् ।। ३५ ।। \n\nशेषं बलं समाकृष्य बलदेवो हलेन वै ।। \n\nमुशलेनाहनत्कुद्धस्त्रैलोक्यबलधारकः ।। ३६ ।। \n\nएवं सैन्ये क्षयं जाते जरासंधस्य सर्वतः ।। \n\nसुयोधनो विंध्यनाथो वंगनाथस्तथैव च ।।३७।। \n\nसर्वे विदुद्रुवुर्युद्धाद्भयभीता इतस्ततः ।। \n\nजरासन्धो महावीर्यो नागायुतसमो बले ।।३८।। \n\nरथेनागतवान्राजन्बलदेवस्य संमुखे ।। \n\nसमाकृष्य हलाग्रेण जरासंधरथं शुभम् ।।३९।। \n\nचूर्णयामास सहसा मुशलेन यदूत्तमः ।। \n\nजरासंधोपि विरथो हताश्वो हतसारथिः ।। ६.१.४० ।। \n\nजग्राह बलिनन्दोर्भ्यां संत्यक्तशस्त्रसंहतिः ।। \n\nतयोर्युद्धमभूद्घोरं बाहुभ्यां रण मण्डले ।।४१।। \n\nपश्यतां दिवदेवानां नराणां भुवि मैथिल ।। \n\nउरसा शिरसा चैव बाहुभ्यां पादयोः पृथक् ।।४२।। \n\nयुयुधाते मल्लयुद्धे सिंहाविव महाबलौ।। \n\nतयोश्च युद्ध्यतोः सर्वं क्षुण्णं भूखण्डमंडलम् ।। ४३ ।।\n\nस्थालीव सहसा राजंश्चकंपे घटिकाद्वयम् ।। \n\nगृहीत्वाभुजदण्डाभ्यां जरासंधं यदूत्तमः ।। ४४ ।। \n\nभूपृष्ठे पातयामास कमंडलुमिवार्भकः ।। \n\nरामस्तदुपरि स्थित्वा हंतुं शत्रुं जरासुतम् ।। ४५ ।। \n\nजग्राह मुसलं घोरं क्रोधपूरितविग्रहः ।। \n\nपरिपूर्णतमेनाथ श्रीकृष्णेन महात्मना ।।४६।। \n\nनिवारितस्तदैवाशु तं मुमोच यदूत्तमः ।। \n\nतपसे कृतसंकल्पो व्रीडितोपि जरासुतः ।।४७।। \n\nनिवारितो मंत्रिमुख्यैर्मागधान्मागधो ययौ ।। \n\nइत्थं जित्वा जरासंधं माधवो मधुसूदनः ।।४८।। \n\nआयोधनगतं वित्तं सर्वं नीत्वा सुखावहम् ।।\n\nयादवानग्रतः कृत्वा बलदेवसमन्वितः ।।४९।। \n\nउपगीयमानविजयः सूतमागधबंदिभिः।।  \n\nशंखदुंदुभिनादेन ब्रह्मघोषेण भूयसा ।। ६.१.५० ।। \n\nविवेश मथुरां साक्षात्परिपूर्णतमः स्वयम् ।। ५१ ।। \n\nसमर्चितो मंगललाजपुष्पैः पश्यन्पुरीं मंगलकुंभ युक्ताम् ।। \n\nपीतांबरः श्यामतनुः शुभांगः स्फुरत्किरीटांगदकुण्डलप्रभः ।। ५२ ।। \n\nशार्ङ्गादि शस्त्रास्त्रधरो हसन्मुखस्तालांकयुक्तो गरुडध्वजस्स्वयम्।। उद्यद्विलोलाश्वरथः सुरार्चितः समेत्य राजानमसौ बलिं ददौ।।५३।।\n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे जरासन्धपराजयो नाम प्रथमोध्यायः ।। १ ।।"
    }
]