[
    {
        "text": "अध्यायः १९\n\n\n श्रीनारद उवाच -\n\nअथ कार्ष्णिर्महाबाहुर्ध्वजिनीभिः समन्वितः ॥\n\nनादयन्दुंदुभीन्दीर्घान्दीर्घवेगः कुरून् ययौ ॥१॥\n\nविंशतिर्योजनानां च मर्यादीकृततद्‌बले ॥\n\nतस्थौ तच्छिबिराणां च विस्तारो दशयोजनम् ॥२॥\n\nपंचयोजनमाश्रित्य तद्‌बले राजपद्धतिः ॥\n\nधनाढ्यानां च वैश्यानामापणानि सहस्रशः ॥३॥\n\nतथा रत्‍नपरीक्षाणां वस्त्रव्यापारकारिणाम् ॥\n\nकाचकरा वायकाश्च रंगकाराः कुलालकाः ॥४॥\n\nकुंदकारास्तूलकाराः पटकारास्तथैव च ॥\n\nटंककाराश्चित्रकाराः पत्रकाराश्च नापिताः ॥५॥\n\nपट्टकारा रेतिकाराः पर्णकाराश्च शिल्पिनः ॥\n\nलाक्षाकारा मालिनश्च रजकास्तैलिनस्तथा ॥६॥\n\nतांबूलशोधिनस्तत्र चित्रपाषाणकर्मकाः ॥\n\nअन्नभर्जकरास्तत्र काचभेदिन एव हि ॥७॥\n\nमुक्तादीनां च रत्‍नानां सूक्ष्माणां रत्‍नवेधिनः ॥\n\nएते कारुजनाः सर्वे दृश्यंते राजपद्धतौ ॥८॥\n\nक्वचिद्‌भानुमतीर्लीला ऐंद्रजालविधायकाः ॥\n\nक्वचिन्नटाश्च नृत्यंते युद्धं भल्लूकयोः क्वचित् ॥९॥\n\nक्वचित्तु वानरी लीला डमरूवाद्यसंयुताः ॥\n\nगायंति कुत्रचिद्राजन्सूतमागधवन्दिनः ॥१०॥\n\nवारांगनाश्च नृत्यंति भूषैर्द्वादशभिर्युताः ॥\n\nदिव्यैः षोडशशृङ्गारैर्हरंत्यप्सरसां मनः ॥११॥\n\nबन्धूनामपि सेनानां महांतका गजाह्वये ॥\n\nचालनं संभ्रमोपेतं विह्वलैश्च जनैरभूत् ॥१२॥\n\nविदुद्रुवुर्जनाः सर्वे गृहेष्वापातितार्गलाः ॥\n\nकोलाहलो महानासीद्‌गेहे गेहे जने जने ॥१३॥\n\nवीर्य्यशौर्य्यबलोपेताः कौरवाश्चक्रवर्तिनः ॥\n\nआसमुद्राः क्षितीशेंद्रा जातास्तेऽप्यतिशंकिताः ॥१४॥\n\nप्रद्युम्नप्रेषितः साक्षादुद्धवो बुद्धिसत्तमः ॥\n\nकौरवेंद्रपुरं प्राप्तो धृतराष्ट्रं ददर्श ह ॥१५॥\n\nमदच्युतामास्य नृपस्य दंतिनां\n\n     कस्तूरिकाकुंकुमगंडशालिनाम् ॥\n\nसिंदूरशुंडास्पदकर्णताडितैः\n\n     षडङ्‌घ्रिभिर्मण्डितमंदिराजिरम् ॥१६॥\n\nयं भीष्मकर्णगुरुशल्यकृपैश्च भूरि-\n\n     बाह्लीकधौम्यशकुनैः सह संजयेन ॥\n\nदुःशासनेन विदुरेण च लक्ष्मणेन\n\n     दुर्योधनेन च कृपीसुतसोमदत्तैः ॥१७॥\n\nश्रीयज्ञकेतुसहितैः सहितं नृपेन्द्रं\n\n     लीलातपत्रसितचामरहेमपीठैः ॥\n\nसंसेवितं परिसमेत्य गजाह्वयेशं\n\n     नत्वोद्धवः प्रणत आह कृतांजलिस्तम् ॥१८॥\n\nउद्धव उवाच -\n\nप्रद्युम्नेन प्रकथितं शृणु राजेंद्रसत्तम ॥\n\nउग्रसेनः क्षितीशेंद्रो यादवेंद्रो महाबलः ॥१९॥\n\nविजित्य नृपतीन्सर्वान् राजसूयं करिष्यति ॥\n\nप्रेषितस्तेन सेनाभिः प्रद्युम्नो रुक्मिणीसुतः ॥२०॥\n\nजेतुं महोद्‌भटान् वीराञ्जंबुद्वीपस्थितान्नृपान् ॥\n\nचैद्यशाल्वजरासंधदंतवक्त्रादिभूपतीन् ॥२१॥\n\nविजित्य चागतः कार्ष्णिस्तस्मै यच्छ बलिं बहु ॥\n\nउपायनं च दातव्यं बंधूनामैक्यकाम्यया ॥२२॥\n\nमाभूत्कुरूणां वृष्णीनां कलिर्नोचेद्‌भविष्यति ॥\n\nतेनोदितं मे कथितं तत्क्षमस्व नृपेश्वर ॥\n\nदूतस्य हीनदोषस्य त्वयोक्तं यद्वदामि तत् ॥२३॥\n\nश्रीनारद उवाच -\n\nतच्छ्रुत्वा कौरवाः सर्वे राजन्संजातमन्यवः ॥\n\nवीर्य्यशौर्य्यमदोन्नद्धा उचुः प्रस्फुरिताधराः ॥२४॥\n\nकौरवा ऊचुः\n\nदुरत्यया कालगतिरहो चित्रमिदं जगत् ॥\n\nसिंहोपरि प्रधावंति शृगाला दुर्बला वने ॥२५॥\n\nअस्मत्सकाशात्संबंधा अस्मद्दत्तनृपासनाः ॥\n\nदातॄणां प्रतिकूलास्तु दातॄणां फणीनो यथा ॥२६॥\n\nवृष्णयो भीरवः सर्वे युधि विक्लवचेतसः ॥\n\nतथैव शासनं कर्तुं प्रवृत्ता हि गतह्रियः ॥२७॥\n\nउग्रसेनोऽल्पवीर्यश्च जंबूद्वीपस्थितान्नृपान् ॥\n\nविजित्याहो बलिं नीत्वा राजसूयं करिष्यति ॥२८॥\n\nयत्र भीष्मश्च कर्णश्च द्रोणो दुर्योधनादयः ॥\n\nतत्र त्वं प्रेषितो मंत्री प्रद्युम्नेन कुबुद्धिना ॥२९॥\n\nतस्माद्यात पुरीमध्ये यूयं वै जीवनेच्छया ॥\n\nन चेद्यास्यथ वः सर्वान्नयामो यमसादनम् ॥३०॥\n\nश्रीनारद उवाच -\n\nइत्थं श्रीकृष्णविमुखैः कौरवैः परिभाषितम् ॥\n\nश्रुत्वोद्धवः शम्बरारिमेत्य सर्वमुवाच ह ॥३१॥\n\nकौरवोक्तं वचः श्रुत्वा प्रद्युम्नो धन्विनां वरः ॥\n\nप्रतिशार्ङ्‌गं संगृहीत्वा रोषात्प्रस्फुरिताधरः ॥३२॥\n\nप्रद्युम्न उवाच -\n\nकौरवान्घातयिष्यामि बंधूनपि मदोद्धतान् ॥\n\nबाणैस्तीक्ष्णैर्यथा योगी नियमैर्देहजा रुजः ॥३३॥\n\nयदूनां सैन्यचक्रेषु बलिं यो न प्रदास्यति ॥\n\nकौरवेभ्योऽपि स पुमान् पितुर्मातुर्न चौरसः ॥३४॥\n\nश्रीनारद उवाच -\n\nतदैव यादवाः सर्वे भोजवृष्ण्यंधकादयः ॥\n\nगजाह्वयं ययुः सैन्यै राजन्संजातमन्यवः ॥३५॥"
    }
]