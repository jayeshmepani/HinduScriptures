[
    {
        "text": "अध्यायः १९\n\n\n मान्धातोवाच -\n\nनाम्नां सहस्रं कृष्णायाः सर्वसिद्धिकरं परम् ।\n\nवद मां मुनिशार्दूल त्वं सर्वज्ञो निरामयः ॥ १ ॥\n\nसौभरिरुवाच -\n\nनाम्ना सहस्रं कालिंद्या मान्धातस्ते वदाम्यहम् ।\n\nसर्वसिद्धिकरं दिव्यं श्रीकृष्णवशकारकम् ॥ २ ॥\n\nॐअस्य श्रीकालिन्दीसहस्रनामस्तोत्रमंत्रस्य\n\nसौभरिऋषिः श्रीयमुना देवताः अनुष्टुप् छंदः\n\nमायाबीजमिति कीलकम् रमाबीजमिति शक्तिः\n\nश्रीकलिंदनन्दिनी प्रसादसिद्ध्यर्थे जपे विनियोगः ।\n\nअथ ध्यानम् ।\n\nश्यामामंभोजनेत्रां सघनघनरुचिं\n\n     रत्‍नमञ्जीरकूजत्\n\nकाञ्जीकेयुरयुक्तां कनकमणीमये\n\n     बिभ्रतीं कुण्डले द्वे ।\n\nभ्राजच्छ्रीनीलवस्त्र स्फुरदमलचल-\n\n     द्धारभारां मनोज्ञां\n\nध्यायेन्मार्तंडपुत्रीं तनुकिरणचयो-\n\n     द्दीप्तपाभिरामाम् ॥ ३ ॥\n\nइति ध्यानम् ।\n\nॐकालिन्दी यमुना कृष्णा कृष्णरूपा सनातनी ।\n\nकृष्णवामांससंभूता परमानदरुपिणी ॥ ४ ॥\n\nगोलोकवासिनी श्यामा वृन्दावनविनोदिनी ।\n\nराधासखी रासलीला रासमंडलमंडनी ॥ ५ ॥\n\nनिकुञ्जमाधवीवल्ली रंगवल्ली मनोहरा ।\n\nश्रीरासमण्डलीभूता यूथीभूता हरिप्रिया ॥ ६ ॥\n\nगोलोकतटिनी दिव्या निकुञ्जतलवासिनी ।\n\nदीर्घोर्मिवेग गंभीरा पुष्पपल्लववाहिनी ॥ ७ ॥\n\nघनश्यामा मेघमाला बलाका पद्ममालिनी ।\n\nपरिपूर्णतमा पूर्णा पूर्णब्रह्मप्रिया परा ॥ ८ ॥\n\nमहावेगवती साक्षान्निकुञ्जद्वारनिर्गता ।\n\nमहानदी मंदगतिर्विरजा वेगभेदनी ॥ ९ ॥\n\nअनेकब्रह्मांडगता ब्रह्मद्रवसमाकुला ।\n\nगंगामिश्रा निर्जलाभा निर्मला सरितां वरा ॥ १० ॥\n\nरत्‍नबद्धोभयतटी हंसपद्मादिसंकुला ।\n\nनदी निर्मलपानीया सर्वब्रह्मांडपावनी ॥ ११ ॥\n\nवैकुण्ठपरिखीभूता परिखा पापहारिणी ।\n\nब्रह्मलोकगता ब्राह्मी स्वर्गा स्वर्गनिवासिनी ॥ १२ ॥\n\nउल्लसन्ती प्रोत्पतंती मेरुमाला महोज्ज्वला ।\n\nश्रीगंगांभःशिखरिणी गंडशैलविभेदिनी ॥ १३ ॥\n\nदेशान्पुनन्ती गच्छन्ती वहंती भूमिमध्यगा ।\n\nमार्तण्डतनुजा पुण्या कलिन्दगिरिनन्दिनी ॥ १४ ॥\n\nयमस्वसा मन्दहासा सुद्विजा रचिताम्बरा ।\n\nनीलांबरा पद्ममुखी चरंती चारुदर्शना ॥ १५ ॥\n\nरंभोरूः पद्मनयना माधवी प्रमदोत्तमा ।\n\nतपश्चरंती सुश्रोणी कूजन्नूपुरमेखला ॥ १६ ॥\n\nजलस्थिता श्यामलांगी खाण्डवाभा विहारिणी ।\n\nगांडीविभाषिणी वन्या श्रीकृष्णं वरमिच्छती ॥ १७ ॥\n\nद्वारकागमना राज्ञी पट्टराज्ञी परंगता ।\n\nमहाराज्ञी रत्‍नभूषा गोमतीतीरचारिणी ॥ १८ ॥\n\nस्वकीया च सुखा स्वार्था स्वभक्तकार्यसाधिनी ।\n\nनवलाङ्गाबला मुग्धा वरांगा वामलोचना ॥ १९ ॥\n\nअज्ञातयौवना दीना प्रभाकान्तिर्द्युतिश्छविः ।\n\nसुशोभा परमा कीर्तिः कुशलाऽज्ञातयौवना ॥ २० ॥\n\nनवोढा मध्यगा मध्या प्रौढिः प्रौढा प्रगल्भका ।\n\nधीराऽधीरा धैर्यधरा जेष्ठा श्रेष्ठा कुलांगना ॥ २१ ॥\n\nक्षणप्रभा चञ्चलार्चा विद्युत्सौदामिनी तडित् ।\n\nस्वाधीनपतिका लक्ष्मीः पुष्टा स्वाधीनभर्तृका ॥ २२ ॥\n\nकलहान्तरिता भीरुरिच्छाप्रोत्कण्ठिताकुला ।\n\nकशिपुस्था दिव्यशय्या गोविंदहृतमानसा ॥ २३ ॥\n\nखंडिताखण्डशोभाढ्या विप्रलब्धाभिसारिका ।\n\nविरहार्ता विरहिणी नारी प्रोषितभर्तृका ॥ २४ ॥\n\nमानिनी मानदा प्राज्ञा मन्दारवनवासिनी ।\n\nझंकारिणी झणत्कारी रणन्मञ्जीरनूपुरा ॥ २५ ॥\n\nमेखलाऽमेखला काञ्ची काञ्चीनी काञ्चनामयी ।\n\nकंचुकी कंचुकमणिः श्रीकण्ठाढ्या महामणिः ॥ २६ ॥\n\nश्रीहारिणी पद्महारा मुक्ता मुक्तफलार्चिता ।\n\nरत्‍नकंकणकेयूरा स्फुरदंगुलिभूषणा ॥ २७ ॥\n\nदर्पणा दर्पणीभूता दुष्टदर्पविनाशिनी ।\n\nकंबुग्रीवा कंबुधरा ग्रैवेयकविराजिता ॥ २८ ॥\n\nताटंकिनी दंतधरा हेमकुण्डलमण्डिता ।\n\nशिखाभूषा भालपुष्पा नासामौक्तिकशोभिता ॥ २९ ॥\n\nमणिभूमिगता देवी रैवताद्रिविहारिणी ।\n\nवृन्दावनगता वृन्दा वृन्दारण्यनिवासिनी ॥ ३० ॥\n\nवृन्दावनलता माध्वी वृन्दारण्यविभूषणा ।\n\nसौंदर्यलहरी लक्ष्मीर्मथुरातीर्थवासिनी ॥ ३१ ॥\n\nविश्रांतवासिनी काम्या रम्या गोकुलवासिनी ।\n\nरमणस्थलशोभाढ्या महावनमहानदी ॥ ३२ ॥\n\nप्रणता प्रोन्नता पुष्टा भारती भरतार्चिता ।\n\nतीर्थराजगतिर्गोत्रा गंगासागरसंगमा ॥ ३३ ॥\n\nसप्ताब्धिभेदिनी लोला सप्तद्वीपगता बलात् ।\n\nलुठन्ती शैलान् भिद्यंती स्फुरंती वेगवत्तरा ॥ ३४ ॥\n\nकाञ्चनी कञ्चनीभूमिः काञ्चनीभूमिभाविता ।\n\nलोकदृष्टिर्लोकलीला लोकालोकाचलार्चिता ॥ ३५ ॥\n\nशैलोद्‌गता स्वर्गगता स्वर्गर्चा स्वर्गपूजिता ।\n\nवृन्दावनी वनाध्यक्षा रक्षा कक्षा तटीपटी ॥ ३६ ॥\n\nअसिकुण्डगता कच्छा स्वच्छन्दोच्छलितादिजा ।\n\nकुहरस्था रथप्रस्था प्रस्था शांततराऽऽतुरा ॥ ३७ ॥\n\nअंबुच्छटा शीकराभा दर्दुरा दार्दुरीधरा ।\n\nपापांकुशा पापसिंही पापद्रुमकुठारिणी ॥ ३८ ॥\n\nपुण्यसंघा पुण्यकीर्तिः पुण्यदा पुण्यवर्द्धिनी ।\n\nमधोर्वननदी मुख्या अतुला तालवनस्थिता ॥ ३९ ॥\n\nकुमुद्वननदी कुब्जा कुमुदांभोजवर्द्धिनी ।\n\nप्लवरूपा वेगवती सिंहसर्पादिवाहिनी ॥ ४० ॥\n\nबहुली बहुदा बह्वी बहुला वनवन्दिता ।\n\nराधाकुण्डकलाराध्या कृष्णकुण्डजलाश्रिता ॥ ४१ ॥\n\nललिताकुण्डगा घंटा विशाखाकुण्डमंडिता ।\n\nगोविन्दकुण्डनिलया गोपकुण्डतरंगिणी ॥ ४२ ॥\n\nश्रीगंगा मानसी गंगा कुसुमांबरभाविनी ।\n\nगोवर्धिनी गोधनाढ्या मयूरी वरवर्णिनी ॥ ४३ ॥\n\nसारसी नीलकंठाभा कूजत्कोकिलपोतकी ।\n\nगिरिराजप्रसूर्भूरिरातपत्राऽऽतपत्रिणी ॥ ४४ ॥\n\nगोवर्धनांका गोदंती दिव्यौषधिनिधिः सृतिः ।\n\nपारदी पारदमयी नारदी शारदी भृतिः ॥ ४५ ॥\n\nश्रीकृष्णचरणांकस्था कामा कामवनाञ्चिता ।\n\nकामाटवी नन्दिनी च नन्दग्राममहीधरा ॥ ४६ ॥\n\nबृहत्सानुद्युतिः प्रोता नन्दीश्वरसमन्विता ।\n\nकाकली कोकिलमयी भांडीरकुशकौशला ॥ ४७ ॥\n\nलोहार्गलप्रदा कारा काश्मीरवसनावृता ।\n\nबर्हिषदी शोणपुरी शूरक्षेत्रपुराधिका ॥ ४८ ॥\n\nनानाऽऽभरणशोभाढ्या नानावर्णसमन्विता ।\n\nनानानारीकंदबाढ्या रंगा रंगमहीरुहा ॥ ४९ ॥\n\nनानालोकगताभ्यर्चिः नानाजलसमन्विता ।\n\nस्त्रीरत्‍नं रत्‍ननिलया ललनारत्‍नरञ्जिनी ॥ ५० ॥\n\nरंगिणी रंगभूमाढ्या रंगा रंगमहीरुहा ।\n\nराजविद्या राजगुह्या जगत्कीर्तिर्घनाऽघना ॥ ५१ ॥\n\nविलोलघंटा कृष्णांगा कृष्णदेहसमुद्‌भवा ।\n\nनीलपंकजवर्णाभा नीलपंकजहारिणी ॥ ५२ ॥\n\nनिलाभा नीलपद्माढ्या नीलांभोरुहवासिनी ।\n\nनागवल्ली नागपुरी नागवल्लीदलार्चिता ॥ ५३ ॥\n\nताम्बूलचर्चिता चर्चा मकरन्दमनोहरा ।\n\nसकेसरा केसरिणी केशपाशाभिशोभिता ॥ ५४ ॥\n\nकज्जलाभा कज्जलाक्ता कज्जली कलिताञ्जना ।\n\nअलक्तचरणा ताम्रा लाला ताम्रीकृतांबरा ॥ ५५ ॥\n\nसिन्दूरिताऽलिप्तवाणी सुश्रीः श्रीखंडमंडिता ।\n\nपाटीरपंकवसना जटामांसीरुचाम्बरा ॥ ५६ ॥\n\nआगर्य्यगुरुगन्धाक्ता तगराश्रितमारुता ।\n\nसुगन्धितैलरुचिरा कुन्तलालिः सकुन्तला ॥ ५७ ॥\n\nशकुन्तलाऽपांसुला च पातिव्रत्यपरायणा ।\n\nसूर्यप्रभा सूर्यकन्या सूर्यदेहसमुद्‌भवा ॥ ५८ ॥\n\nकोटिसूर्यप्रतीकाशा सूर्यजा सूर्यनन्दिनी ।\n\nसंज्ञा संज्ञासुता स्वेच्छा संज्ञामोदप्रदायिनी ॥ ५९ ॥\n\nसंज्ञापुत्री स्फुरच्छाया तपती तापकारिणी ।\n\nसावर्ण्यानुभवा वेदी वडवा सौख्यदायिनी ॥ ६० ॥\n\nशनैश्चरानुजा कीला चन्द्रवंशविवर्द्धिनी ।\n\nचन्द्रवंशवधूश्चद्रा चन्द्रावलिसहायिनी ॥ ६१ ॥\n\nचन्द्रावती चन्द्रलेखा चन्द्रकांतानुगांशुका ।\n\nभैरवी पिंगलाशंकी लीलावत्यागरीमयी ॥ ६२ ॥\n\nधनश्रीर्देवगान्धारी स्वर्मणिर्गुणवर्द्धिनी ।\n\nव्रजमल्ला बन्धकारी विचित्रा जयकारिणी ॥ ६३ ॥\n\nगान्धारी मञ्जरी टोडी गुर्ज्जर्य्यासावरी जया ।\n\nकर्णाटी रागिणी गौरी वैराटी गौरवाटिका ॥ ६४ ॥\n\nचतुश्चन्द्रा कला हेरी तैलंगी विजयावती ।\n\nताली तलस्वरा गाना क्रियामात्रप्रकाशिनी ॥ ६५ ॥\n\nवैशाखी चाचला चारुर्माचारी घूघटी घटा ।\n\nवैहागरी सोरठीशा कैदारी जलधारिका ॥ ६६ ॥\n\nकामाकरश्रीः कल्याणी गौडकल्याणमिश्रिता ।\n\nराजसंजीविनी हेला मन्दारी कामरूपिणी ॥ ६७ ॥\n\nसारंगी मारुती होढा सागरी कामवादिनी ।\n\nवैभासी मंगला चान्द्री रासमंडलमंडना ॥ ६८ ॥\n\nकामधेनुः कामलता कामदा कमनीयका ।\n\nकल्पवृक्षस्थली स्थूला सुधासौधनिवासिनी ॥ ६९ ॥\n\nगोलोकवासिनी सुभ्रूः यष्टिभृद्‍द्वारपालिका ।\n\nशृङ्गारप्रकरा शृङ्गा स्वच्छा शय्योपकारिका ॥ ७० ॥\n\nपार्षदा सुसखीसेव्या श्रीवृन्दावनपालिका ।\n\nनिकुञभृत्कुंजपुञ्जा गुञ्जाभरणभूषिता ॥ ७१ ॥\n\nनिकुञ्जवासिनी प्रोष्या गोवर्धनतटीभवा ।\n\nविशाखा ललिता रामा नीरुजा मधुमाधवी ॥ ७२ ॥\n\nएका नैकसखी शुक्ला सखीमध्या महामनाः ।\n\nश्रुतिरूपा ऋषिरूपा मैथिलाः कौशलाः स्त्रियः ॥ ७३ ॥\n\nअयोध्यापुरवासिन्यो यज्ञसीताः पुलिंदकाः ।\n\nरमावैकुण्ठवासिन्यः श्वेतद्वीपसखीजनाः ॥ ७४ ॥\n\nऊर्ध्ववैकुण्ठवासिन्यो द्विव्याऽजितपदाश्रिताः ।\n\nश्रीलोकचलवासिन्यः श्रीसख्यः सागरोद्‌भवाः ॥ ७५ ॥\n\nदिव्या अदिव्या दिव्यांगा व्याप्तास्त्रिगुणवृत्तयः ।\n\nभूमिगोप्यो देवनार्यो लता ओषधिवीरूधः ॥ ७६ ॥\n\nजालंधर्य्यः सिन्धुसुताः पृथुबर्हिष्मतीभवाः ।\n\nदिव्यांबरा अप्सरसः सौतला नागकन्यकाः ॥ ७७ ॥\n\nपरं धाम परं ब्रह्म पौरुषा प्रकृतिः परा ।\n\nतटस्था गुणभूर्गीता गुणागुणमयी गुणा ॥ ७८ ॥\n\nचिद्‌घना सदसन्माला दृष्टिर्दृश्या गुणाकरी ।\n\nमहत्तत्वमहंकारो मनो बुद्धिः प्रचेतना ॥ ७९ ॥\n\nचेतो वृत्तिः स्वांतरात्मा चतुर्थी चतुरक्षरा ।\n\nचतुर्व्यूहा चतुर्मूर्तिः व्योमवायुरदो जलम् ॥ ८० ॥\n\nमही शब्दो रसो गन्धः स्पर्शो रूपमनेकधा ।\n\nकर्मेन्द्रियं कर्ममयी ज्ञानं ज्ञानेन्द्रियं द्विधा ॥ ८१ ॥\n\nत्रिधाधिभूतमध्यात्ममधिदैवमधिस्थितम् ।\n\nज्ञानशक्तिः क्रियाशक्तिः सर्वदेवाधिदेवता ॥ ८२ ॥\n\nतत्वसंघा विराण्मूर्तिः धारणा धारणामयी ।\n\nश्रुतिः स्मृतिर्वेदमूर्तिः संहिता गर्गसंहिता ॥ ८३ ॥\n\nपाराशरी सैव सृष्टिः पारहंसी विधातृका ।\n\nयाज्ञवल्की भागवती श्रीमद्‌भागवतार्चिता ॥ ८४ ॥\n\nरामायणमयी रम्या पुराणपुरुषप्रिया ।\n\nपुराणमूर्तिः पुण्यांगा शास्त्रमूर्तिर्महोन्नता ॥ ८५ ॥\n\nमनीषा धिषणा बुद्धिर्वाणी धीः शेमुषी मतिः ।\n\nगायत्री वेदसावित्री ब्रह्माणी ब्रह्मलक्षणा ॥ ८६ ॥\n\nदुर्गाऽपर्णा सती सत्या पार्वती चंडिकांबिका ।\n\nआर्या दाक्षायणी दाक्षी दक्षयज्ञविघातिनी ॥ ८७ ॥\n\nपुलोजमा शचीन्द्राणी देवी देववरार्पिता ।\n\nवायुना धारिणी धन्या वायवी वायुवेगगा ॥ ८८ ॥\n\nयमानुजा संयमनी संज्ञा छाया स्फुरद्द्युतिः ।\n\nरत्‍नदेवी रत्‍नवृन्दा तारा तरणिमण्डला ॥ ८९ ॥\n\nरुचिः शान्तिः क्षमा शोभा दया दक्षा द्युतिस्त्रपा ।\n\nतलतुष्टिर्विभा पुष्टिः सन्तुष्टिः पुष्टभावना ॥ ९० ॥\n\nचतुर्भुजा चारुनेत्रा द्विभुजाऽष्टभुजाऽबला ।\n\nशंखहस्ता पद्महस्ता चक्रहस्ता गदाधरा ॥ ९१ ॥\n\nनिषंगधारिणी चर्मखड्गपाणिर्धनुर्द्धरा ।\n\nधनुष्टंकारणी योध्री दैत्योद्‌भटविनाशिनी ॥ ९२ ॥\n\nरथस्था गरुडारूढा श्रीकृष्णहृदयस्थिता ।\n\nवंशीधरा कृष्णवेषा स्रग्विणी वनमालिनी ॥ ९३ ॥\n\nकिरीटधारिणी याना मन्दमन्दगतिर्गतिः ।\n\nचन्द्रकोटिप्रतीकाशा तन्वी कोमलविग्रहा ॥ ९४ ॥\n\nभैष्मी भीष्मसुता भीमा रुक्मिणी रूक्मरूपिणी ।\n\nसत्यभामा जांबवती सत्या भद्रा सुदक्षिणा ॥ ९५ ॥\n\nमित्रविन्दा सखीवृन्दा वृन्दारण्यध्वजोर्ध्वगा ।\n\nशृङ्गारकारिणी शृङ्गा शृङ्गभूः शृङ्गदा खगा ॥ ९६ ॥\n\nतितिक्षेक्षा स्मृतिःस्पर्धा स्पृहा श्रद्धा स्वनिर्वृतिः ।\n\nईशा तृष्णा भिदा प्रीतिः हिंसायाच्ञाक्लमा कृषिः ॥ ९७ ॥\n\nआशा निद्रा योगनिद्रा योगिनी योगदाऽयुगा ।\n\nनिष्ठा प्रतिष्ठा शमितिः सत्वप्रकृतिरुत्तमा ॥ ९८ ॥\n\nतमःप्रकृतिदुर्मर्षी रजःप्रकृतिरानतिः ।\n\nक्रियाऽक्रिया कृतिर्ग्लानिः सात्विक्याध्यात्मिकी वृषा ॥ ९९ ॥\n\nसेवाशिखामणिर्वृद्धिराहूतिः पिंगलोद्‌भवा ।\n\nनागभाषा नागभूषा नागरी नगरी नगा ॥ १०० ॥\n\nनौर्नौंका भवनौर्भाव्या भवसागरसेतुका ।\n\nमनोमयी दारुमयी सैकती सिकतामयी ॥ १०१ ॥\n\nलेख्या लेप्या मणिमयी प्रतिहेमविनिर्मिता ।\n\nशैली शैलभवा शीला शीकराभा चलाऽचला ॥ १०२ ॥\n\nअस्थिता सुस्थिता तूली वैदकी तांत्रिकी विधिः ।\n\nसंध्या संध्याभ्रवसना वेदसंधिः सुधामयी ॥ १०३ ॥\n\nसायंतनी शिखा वेध्या सूक्ष्मा जीवकलाकृतिः ।\n\nआत्मभूता भाविताऽण्वी प्रह्वी कमलकर्णिका ॥ १०४ ॥\n\nनीराजनी महाविद्या कंदली कार्यसाधनी ।\n\nपूजा प्रतिष्ठा विपुला पुनंती पारलौकिकी ॥ १०५ ॥\n\nशुक्लशुक्तिर्मौक्तिकी च प्रतीतिः परमेश्वरी ।\n\nविरजोष्णिग्विराड्वेणी वेणुका वेणुनादिनी ॥ १०६ ॥\n\nआवर्तिनी वार्तिकदा वार्ता वृत्तिर्विमानगा ।\n\nरासाढ्या रासिनी रासा रासमण्डलवर्तिनी ॥ १०७ ॥\n\nगोपगोपीश्वरी गोपी गोपीगोपालवन्दिता ।\n\nगोचारिणी गोपनदी गोपानन्दप्रदायिनी ॥ १०८ ॥\n\nपशव्यदा गोपसेव्या कोटिशो गोगणावृता ।\n\nगोपानुगा गोपवती गोविन्दपदपादुका ॥ १०९ ॥\n\nवृषभानुसुता राधा श्रीकृष्णवशकारिणी ।\n\nकृष्णप्राणाधिका शश्वद्‌रसिका रसिकेश्वरी ॥ ११० ॥\n\nअवटोदा ताम्रपर्णी कृतमाला विहायसी ।\n\nकृष्णा वेणी भीमरथी तापी रेवा महापगा ॥ १११ ॥\n\nवैयासकी च कावेरी तुंगभद्रा सरस्वती ।\n\nचन्द्रभागा वेत्रवती ऋषिकुल्या ककुद्मिनी ॥ ११२ ॥\n\nगौतमी कौशिकी सिन्धुः बाणगंगाऽतिसिद्धिदा ।\n\nगोदावरी रत्‍नमाला गंगा मन्दाकिनी बला ॥ ११३ ॥\n\nस्वर्णदी जाह्नवी वेला वैष्णवी मंगलालया ।\n\nबाला विष्णुपदी प्रोक्ता सिन्धुसागरसंगता ॥ ११४ ॥\n\nगंगासागरशोभाढ्या सामुद्री रत्‍नदा धुनी ।\n\nभागीरथी स्वर्धुनी भूः श्रीवामनपदच्युता ॥ ११५ ॥\n\nलक्ष्मी रमा रमणीया भार्गवी विष्णुवल्लभा ।\n\nसीताऽर्चिर्जानकी माता कलंकरहिता कला ॥ ११६ ॥\n\nकृष्णपादाब्जसंभूता सर्वा त्रिपथगामिनी ।\n\nधरा विश्वंभराऽनन्ता भूमिर्धात्री क्षमामयी ॥ ११७ ॥\n\nस्थिरा धरित्री धरणी उर्वी शेषफणस्थिता ।\n\nअयोध्या राघवपुरी कौशिकी रघुवंशजा ॥ ११८ ॥\n\nमथुरा माथुरी पंथा यादवी ध्रुवपूजिता ।\n\nमयायुर्बिल्वनीलोदा गंगाद्वारविनिर्गता ॥ ११९ ॥\n\nकुशावर्तमयी ध्रौव्या ध्रुवमण्डलमध्यगा ।\n\nकाशी शिवपुरी शेषा विंध्या वाराणसी शिवा ॥ १२० ॥\n\nअवंतिका देवपुरी प्रोज्ज्वलोज्जयिनी जिता ।\n\nद्वारावती द्वारकामा कुशभूता कुशस्थली ॥ १२१ ॥\n\nमहापुरी सप्तपुरी नन्दिग्रामस्थलस्थिता ।\n\nशालग्रामशिलादित्या शंभलग्राममध्यगा ॥ १२२ ॥\n\nवंशगोपालिनी क्षिप्ता हरिमन्दिरवर्तिनी ।\n\nबर्हिष्मती हस्तिपुरी शक्रप्रस्थनिवासिनी ॥ १२३ ॥\n\nदाडिमी सैंधवी जंबूः पौष्करी पुष्करप्रसूः ।\n\nउत्पलावर्तगमना नैमिषी नैमिषावृता ॥ १२४ ॥\n\nकुरुजांगलभूः काली हैमवत्यर्बुदी बुधा ।\n\nशूकरक्षेत्रविदिता श्वेतवाराहधारिता ॥ १२५ ॥\n\nसर्वतीर्थमयी तीर्था तीर्थानां तीर्थकारिणी ।\n\nहारिणी सर्वदोषाणां दायिनी सर्वसम्पदाम् ॥ १२६ ॥\n\nवर्द्धिनी तेजसां साक्षाद्‌‌गर्भवासनिकृंतनी ।\n\nगोलोकधामधनिनी निकुञ्जनिजमंजरी ॥ १२७ ॥\n\nसर्वोत्तमा सर्वपुण्या सर्वसौंदर्यशृङ्खला ।\n\nसर्वतीर्थोपरिगता सर्वतीर्थाधिदेवता ॥ १२८ ॥\n\nश्रीदा श्रीशा श्रीनिवासा श्रीनिधिः श्रीविभावना ।\n\nस्वक्षा स्वंगा शतानंदा नन्दा ज्योतिर्गणेश्वरी ॥ १२९ ॥\n\nनाम्नां सहस्रं कालिंद्याः कीर्तिदं कामदं परम् ।\n\nमहापापहरं पुण्यं आयुर्वर्द्धनमुत्तमम् ॥ १३० ॥\n\nएकवारं पठेद्‌रात्रौ चौरेभ्यो न भयं भवेत् ।\n\nद्विवारं प्रपठेन्मार्गे दस्युभ्यो न भयं क्वचित् ॥ १३१ ॥\n\nद्वितीयां तु समारभ्य पठेत्पूर्णावधिं द्विजः ।\n\nदशवारमिदं भक्त्या ध्यात्वा देवीं कलिंदजाम् ॥ १३२ ॥\n\nरोगी रोगात्प्रमुच्येत बद्धो मुच्येत बन्धनात् ।\n\nगुर्विणी जनयेत्पुत्रं विद्यार्थी पंडितो भवेत् ॥ १३३ ॥\n\nमोहनं स्तंभनं शश्वद्‌वशीकरणमेव च ।\n\nउच्चाटनं घातनं च शोषणं दीपनं तथा ॥ १३४ ॥\n\nउन्मादनं तापनं च निधिदर्शनमेव च ।\n\nयद्यद्‌वांच्छति चित्तेन तत्तत्प्राप्नोति मानवः ॥ १३५ ॥\n\nब्राह्मणो ब्रह्मवर्चस्वी राजन्यो जगतीपतिः ।\n\nवैश्यो निधिपतिर्भूयाच्छूद्रः श्रुत्वा तु निर्मलः ॥ १३६ ॥\n\nपूजाकाले तु यो नित्यं पठते भक्तिभावतः ।\n\nलिप्यते न स पापेन पद्मपत्रमिवांभसा ॥ १३७ ॥\n\nशतवारं पठेन्नित्यं वर्षावधिमतः परम् ।\n\nपटलं पद्धतिं कृत्वा स्तवं च कवचं तथा ॥ १३८ ॥\n\nसप्तद्वीपमहीराज्यं प्राप्नुयान्नात्र संशयः ॥ १३९ ॥\n\nनिष्कारणं पठेद्यस्तु यमुनाभक्तिसंयुतः ।\n\nत्रैवर्ग्यमेत्य सुकृती जीवन्मुक्तो भवेदिह ॥ १४० ॥\n\nनिकुंजलीलाललितं मनोहरं\n\n     कलिंदजाकूललताकदम्बकम् ।\n\nवृन्दावनोन्मत्तमिलिंदशब्दितं\n\n     व्रजेत्स गोलोकमिदं पठेच्च यः ॥ १४१ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nश्रीसौभरिमांधातृसंवादे श्रीयमुनासहस्रनामकथनं नामैकोनविंशोऽध्यायः ॥ १९ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]