[
    {
        "text": "अध्यायः ०५\n\n\n श्रीनारद उवाच -\n\nहरिरक्रूरामाभ्यां मथुरोपवनं गतः ।\n\nयमुनानिकटं स्थित्वा वारि पीत्वा रथं ययौ ॥ १ ॥\n\nअक्रूरस्तावनुज्ञाप्य स्नातुं श्रीयमुनां गतः ।\n\nनित्यनैमित्तिकं कर्तुं विवेश विमले जले ॥ २ ॥\n\nजले चागाधगंभीरे महावर्तसमाकुले ।\n\nददर्श रामकृष्णौ तौ वदंतौ गांदिनीसुतः ॥ ३ ॥\n\nविस्मतस्तौ रथेऽपश्यत्पुनर्वारि स्थितौ नृप ।\n\nददर्श तत्र सर्पेन्द्रं कुंडलीभूतमास्थितम् ॥ ४ ॥\n\nतस्योत्संगे महालोकं गोलोकं लोकवन्दितम् ।\n\nगोवर्धनाद्रिं यमुनां वृन्दारण्यं मनोहरम् ॥ ५ ॥\n\nअसंख्यकोटिमार्तण्डज्योतिषां मंडलं प्रभुम् ।\n\nपरिपूर्णतमं साक्षाच्छ्रीकृष्णं पुरुषोत्तमम् ॥ ६ ॥\n\nकोटिमन्मथलावण्यं रासमंडलमध्यगम् ।\n\nराधया सहितं देवं तत्राक्रूरो ददर्श ह ॥ ७ ॥\n\nज्ञात्वा कृष्णं परं ब्रह्म नत्वा नत्वा पुनः पुनः ।\n\nकृताञ्जलिपुटोऽक्रूरः स्तुतिं चक्रेऽतिहर्षितः ॥ ८ ॥\n\nअक्रूर उवाच -\n\nनमः श्रीकृष्णचंद्राय परिपूर्णतमाय च ।\n\nअसंख्यांडाधिपतये गोलोकपतये नमः ॥ ९ ॥\n\nश्रीराधापतये तुभ्यं व्रजधीशाय ते नमः ।\n\nनमः श्रीनंदपुत्राय यशोदानंदनाय च ॥ १० ॥\n\nदेवकीसुत गोविंद वासुदेव जगत्पते ।\n\nयदूत्तम जगन्नाथ पाहि मां पुरुषोत्तम ॥ ११ ॥\n\nवाणी सदा ते गुणवर्णने स्यात्\n\n     कर्णौ कथायां मम दोश्च कर्मणि ।\n\nमनः सदा त्वच्चरणारविंदयो-\n\n     र्दृशौ स्फुरद्धामविशेषदर्शने ॥ १२ ॥\n\nश्रीनारद उवाच -\n\nएवं संस्तुवतस्तस्य पश्यतो विस्मितस्य च ।\n\nतत्रैवान्तर्दधे कृष्णः सलोको भगवान्प्रभुः ॥ १३ ॥\n\nनत्वा तं च तदाक्रूरः कृत्वा नैमित्तिकं विधिम् ।\n\nज्ञात्वा कृष्णं परं ब्रह्म विस्मितो रथमाययौ ॥ १४ ॥\n\nदिनात्यये रामकृष्णावानयद्‌गांदिनीसुतः।\n\nरथेन वायुवेगेन स्निग्धगंभीरनादिना ॥ १५ ॥\n\nपुरस्योपवने तत्र वीक्ष्य नंदं यदूत्तमः ।\n\nअक्रूरं प्राह विहसन्मेघगंभीरया गिरा ॥ १६ ॥\n\nश्रीभगवानुवाच -\n\nमथुरायां हि गंतव्यं भवता स्वरथेन वै ।\n\nगोपालैः सहितः पश्चादागमिष्यामि मानद ॥ १७ ॥\n\nअक्रूर उवाच -\n\nदेवदेव जगन्नाथ गोविंद पुरुषोत्तम ।\n\nसहाग्रजः सगोपालो गच्छ मे मंदिरं प्रभो ॥ १८ ॥\n\nपादारविंदरजसा पवित्रीकुरु मद्‍गृहम् ।\n\nत्वां विना न गमिष्यामि मंदिरं स्वं जगत्पते ॥ १९ ॥\n\nश्रीभगवानुवाच -\n\nगृहं तवागमिष्यामि हत्वा वै यादवाहितम् ।\n\nसबलो बांधवैः सार्द्धं करिष्यामि तव प्रियम् ॥ २० ॥\n\nश्रीनारद उवाच -\n\nअथ तत्र स्थिते कृष्णे सोऽक्रूरो मथुरां गतः ।\n\nनिवेद्य चेदं कंसाय ततः स्वभवनं ययौ ॥ २१ ॥\n\nअथापराह्णे सबलं गोविन्दं बालकैः पुरीम् ।\n\nद्रष्टुमभ्युदितं वीक्ष्य नंदो वाक्यमथाब्रवीत् ॥ २२ ॥\n\nआर्जवेन पुरीं वीक्ष्यागन्तव्यं भवता किल ।\n\nन गोकुलं विद्धि चैनां कंसराज्ये महाभये ॥ २३ ॥\n\nतथाऽस्तु चोक्त्वा भगवान् वृद्धैर्नन्दप्रणोदितैः ।\n\nगोपालैर्बालकैः सार्द्धं सबलो गतवान्पुरीम् ॥ २४ ॥\n\nप्रासादैर्गगनस्पर्शैर्हेमरत्‍नखचिद्‍गृहैः ।\n\nशोभितां दुर्गसंयुक्तां देवधानीमिव स्थिताम् ॥ २५ ॥\n\nकालिंदीं रत्‍नसोपानैश्चलदूर्मिकुतूहलैः ।\n\nअलकामिव शोभाढ्यां दिव्यनारीनरैर्युताम् ॥ २६ ॥\n\nप्रेक्षञ्छ्रीमथुरां कृष्णो धनिनां मंदिराणी च ।\n\nपश्यन् गोपालकैः सार्द्धं राजमार्गं विवेश ह ॥ २७ ॥\n\nश्रुत्वाऽऽगतं तं वसुदेवनंदनं\n\n     बहुश्रुता वै मथुरापुरांगनाः ।\n\nत्यक्त्वाऽथ कर्माणि विसृज्य ताः शिशून्\n\n     द्रष्टुं व्यधावन्नुदधिं यथाऽऽपगाः ॥ २८ ॥\n\nकाश्चित्तु हर्म्यात्किल जालदेशात्\n\n     कुड्यात्तु काश्चित्पटतो गवाक्षात् ।\n\nविनिर्गता द्वारकपाटदेशात्\n\n     तच्चत्वरात्तं ददृशुः पुरंध्र्यः ॥ २९ ॥\n\nएकं चलत्कुन्तलमानने स्वे\n\n     किमग्रगानां तु मनांसि हर्तुम् ।\n\nपश्चात्कृतं मौलितले दधानं\n\n     किं पृष्ठगानां हरणं द्वितीयम् ॥ ३० ॥\n\nपीतांबरार्द्धं बलिनं स्फुरत्कटा-\n\n     वर्द्धं तदंसे जलदे यथा तडित् ।\n\nपद्मं करे स्वे हृदि वैजयंतीं\n\n     स्रजं दधानं वसुदेवनन्दनम् ॥ ३१ ॥\n\nविलोक्य सर्वा मुमुहुः पुरस्त्रियो\n\n     विलोलपाठिननवीनकुण्डलम् ।\n\nबालार्कहेमांगदबाहुमंडलं\n\n     राजन्नसंख्यांडपतिं परात्परम् ॥ ३२ ॥\n\nपुरंध्र्य उचुः -\n\nअहो वृदावनं रम्यं यत्र सन्निहितो ह्ययम् ।\n\nधन्या गोपगणाः सर्वे पश्यंत्येनं मनोहरम् ॥ ३३ ॥\n\nधन्या गोपरमण्यस्तास्ताभिः किं सुकृतं कृतम् ।\n\nपिबंति या रासरंगे मुहुश्चास्याधरामृतम् ॥ ३४ ॥\n\nश्रीनारद उवाच -\n\nराजमार्गे रंगकारं रजकं यांतमुन्मदम् ।\n\nगोपालानुमतेनैव प्राह तं मधुसूदनः ॥ ३५ ॥\n\nदेहि नो मित्र वासांसि रुचिराणि महामते ।\n\nदातुस्ते हि परं श्रेयो भविष्यति न संशयः ॥ ३६ ॥\n\nप्रज्वलन्कृष्णवाक्येन धृतेनाग्निर्यथा भृशम् ।\n\nकंसभृत्यो महादुष्टः प्राहेदं पथि माधवम् ॥ ३७ ॥\n\nरजक उवाच -\n\nईदृशान्येव वस्त्राणि पितृभिर्वः पितामहैः ।\n\nधारितानि किमुद्‍वृत्तास्ते तु कौपीनधारकाः ॥ ३८ ॥\n\nयाताशु वन्या नगरात्सर्वे वै जीवितेच्छया ।\n\nकारागारे कारयामि युष्मान् वस्त्रहरानहम् ॥ ३९ ॥\n\nश्रीनारद उवाच -\n\nएवं प्रवदतस्तस्य रजकस्य यदूत्तमः ।\n\nजहार मस्तकं सद्यः कराग्रेणैव लीलया ॥ ४० ॥\n\nतज्ज्योतिः श्रीघनश्यामे लीनं जातं विदेहराट् ।\n\nसद्यस्तदनुगाः सर्वे वासःकोशान् विसृज्य वै ॥ ४१ ॥\n\nदुद्रुवुः सर्वतो राजन् शरत्काले यथा घनाः ।\n\nगृहित्वाऽऽत्मप्रिये वस्त्रे स्थितयो रामकृष्णयोः ॥ ४२ ॥\n\nजगृहुर्गोपबालास्ते राजमार्गजना अपि ।\n\nतद्धारणविदो बाला वासांसि रुचिराणि च ।\n\nअस्तव्यस्तं परिदधुः श्रीकृष्णस्य प्रपश्यतः ॥ ४३ ॥\n\nवीक्ष्य तौ वायकः कश्चिच्छ्रीकृष्णबलदेवयोः ।\n\nविचित्रवर्णैर्वासोभिर्दिव्यं वेषं चकार ह ॥ ४४ ॥\n\nतथाऽन्येषां शिशूनां च यथायोग्यं विधाय सः ।\n\nराजन्परमया भक्त्या पुनः कृष्णं ददर्श ह ॥ ४५ ॥\n\nप्रसन्नो भगवांस्तस्मै प्रादात्सारूप्यमात्मनः ।\n\nबलं श्रियं तथैश्वर्यं बलदेवो ददौ पुनः ॥ ४६ ॥"
    }
]