[
    {
        "text": "अध्यायः ०१\n\n\nबहुलाश्व उवाच - \n\nकथं दधार भगवान् गिरिं गोवर्धनं वरम् । \n\n उच्छिलींध्रं यथा बालो ह्स्तेनैकेन लीलया ॥ १ ॥ \n\n परिपूर्णतमस्यास्य श्रीकृष्णस्य महात्मनः । \n\n वदैतच्चरितं दिव्यमद्‌भुतं मुनिसत्तम ॥ २ ॥ \n\n श्रीनारद उवाच - \n\nवार्षिकं हि करं राज्ञे यथा शक्राय वै तथा । \n\n बलिं ददुः प्रावृडन्ते गोपाः सर्वे कृषीवलाः ॥ ३ ॥ \n\n महेन्द्रयागसंभारचयं दृष्ट्वैकदा हरिः । \n\n नन्दं पप्रच्छ सदसि वल्लभानां च शृण्वताम् ॥ ४ ॥ \n\n श्रीभगवानुवाच - \n\nशक्रस्य पूजनं ह्येतत्किं फलं चास्य विद्यते । \n\n लौकिकं वा वदन्त्येतदथवा पारलौकिकम् ॥ ५ ॥ \n\n श्रीनन्द उवाच - \n\nशक्रस्य पूजनं ह्येतद्‌भुक्तिमुक्तिकरं परम् । \n\n एतद्विना नरो भूमौ जायते न सुखी क्वचित् ॥ ६ ॥ \n\n श्रीभगवानुवाच - \n\nशक्रादयो देवगणाश्च सर्वतो \n\n     भुंजन्ति ये स्वर्गसुखं स्वकर्मभिः । \n\n विशन्ति ते मर्त्यपदं शुभक्षये \n\n     तत्सेवनं विद्धि न मुक्तिकारणम् ॥ ७ ॥ \n\n भयं भवेद्वै परमेष्ठिने यतो \n\n     वार्ता तु का कौ किल तत्कृतात्मनाम् । \n\n तस्मात्परं कालमनंतमेव हि \n\n     सर्वं बलिष्ठं सुबुधा विदुः परे ॥ ८ ॥ \n\n ततस्तमाश्रित्य सुकर्मभिः परं \n\n     भजेद्धरिं यज्ञपतिं सुरेश्वरम् । \n\n विसृज्य सर्वं मनसा कृतेः फलं \n\n     व्रजेत्परं मोक्षमसौ न चान्यथा ॥ ९ ॥ \n\n गोविप्रसाध्वग्निसुराः श्रुतिस्तथा \n\n     धर्मश्च यज्ञाधिपतेर्विभूतयः । \n\n धिष्ण्येषु चैतेषु हरिं भजन्ति ये \n\n     सदा त्विहामुत्र सुखं व्रजन्ति ते ॥ १० ॥ \n\n समुत्थितोऽसौ हरिवक्षसो गिरि- \n\n     र्गोवर्धनो नाम गिरीन्द्रराजराट् । \n\n समागतो ह्यत्र पुलस्त्यतेजसा \n\n     यद्दर्शनाज्जन्म पुनर्न विद्यते ॥ ११ ॥ \n\n सम्पूज्य गोविप्रसुरान्महाद्रये \n\n     दातव्यमद्यैव परं ह्युपायनम् । \n\n एष प्रियो मे मखराज एव हि \n\n     न चेद्यथेच्छास्ति तथा कुरु व्रज ॥ १२ ॥ \n\n श्रीनारद उवाच - \n\nतेषां मध्येऽथ सन्नन्दो गोपो वृद्धोऽतिनीतिवित् । \n\n अतिप्रसन्नः श्रीकृष्णमाह नन्दस्य शृण्वतः ॥ १३ ॥ \n\n सनंद उवाच - \n\nहे नन्दसूनो हे तात त्वं साक्षाज्ज्ञानशेवधिः । \n\n कर्तव्या केन विधिना पूजाऽद्रेर्वद तत्त्वतः ॥ १४ ॥ \n\n श्रीभगवानुवाच - \n\nआलिप्य गोमयेनापि गिरिराजभुवं ह्यधः । \n\n धृत्वाऽथ सर्वसम्भारं भक्तियुक्तो जितेन्द्रियः ॥ १५ ॥ \n\n सहस्रशीर्षामंत्रेणाद्रये स्नानं च कारयेत् । \n\n गंगाजलेन यमुनाजलेनापि द्विजैः सह ॥ १६ ॥ \n\n शुक्लगोदुग्धधाराभिस्ततः पञ्चामृतैर्गिरिम् । \n\n स्नापयित्वा गन्धपुष्पैः पुनः कृष्णाजलेन वै ॥ १७ ॥ \n\n वस्त्रं दिव्यं च नैवेद्यमासनं सर्वतोऽधिकम् । \n\n मालालंकारनिचयं दत्त्वा दीपावलिं पराम् ॥ १८ ॥ \n\n ततः प्रदक्षिणां कुर्यान्नमस्कुर्यात्ततः परम् । \n\n कृतांजलिपुटो भूत्वा त्विदमेतदुदीरयेत् ॥ १९ ॥ \n\n नमो वृन्दावनाङ्काय तुभ्यं गोलोकमौलिने । \n\n पूर्णब्रह्मातपत्राय नमो गोवर्धनाय च ॥ २० ॥ \n\n पुष्पांजलिं ततः कुर्यान्नीराजनमतः परम् । \n\n घण्टकांस्यमृदङ्गाद्यैर्वादित्रैर्मधुरस्वनैः ॥ २१ ॥ \n\n वेदाहमेतं मंत्रेण वर्षलाजैः समाचरेत् । \n\n तत्समीपे चान्नकूटं कुर्याच्छ्रद्धासमन्वितः ॥ २२ ॥ \n\n कचोलानां चतुःषष्टिपञ्चपंक्तिसमन्वितम् । \n\n तुलसीदलमिश्रैश्च श्रीगंगायमुनाजलैः ॥ २३ ॥ \n\n षट्पञ्चाशत्तमैर्भागैः कुर्यात्सेवां समाहितः । \n\n ततोऽग्नीन् ब्राह्मणान्पूज्य गाः सुरान् गन्धपुष्पकैः ॥ २४ ॥ \n\n भोजयित्वा द्विजवरान् सौगंधैर्मिष्टभोजनैः । \n\n अन्येभ्यश्चाश्वपाकेभ्यो दद्याद्‌भोजनमुत्तमम् ॥ २५ ॥ \n\n गोपीगोपालवृन्दैश्च गवां नृत्यं च कारयेत् । \n\n मंगलैर्जयशब्दैश्च कुर्याद्‌गोवर्द्धनोत्सवम् ॥ २६ ॥ \n\n यत्र गोवर्धनाभावस्तत्र पूजाविधिं शृणु । \n\n गोमयैर्वर्द्धनं कुर्यात्तदाकारं परोन्नतम् ॥ २७ ॥ \n\n पुष्पव्यूहैर्लताजालैरिषिकाभिः समन्वितः । \n\n पूजनीयः सदा मर्त्यैर्गिरिर्गोवर्धनो भुवि ॥ २८ ॥ \n\n शिलासमानं पुरटं क्षिप्त्वाऽद्रौ तच्छिलां नयेत् । \n\n गृह्णीयाद्यो विना स्वर्णं स महारौरवं व्रजेत् ॥ २९ ॥ \n\n शालग्रामस्य देवस्य सेवनं कारयेत्सदा । \n\n पातकं न स्पृशेत्तं वै पद्मपत्रं यथा जलम् ॥ ३० ॥ \n\n गिरिराजशिलासेवां यः करोति द्विजोत्तमः । \n\n सप्तद्वीपमहीतीर्थावगाहफलमेति सः ॥ ३१ ॥ \n\n गिरिराजमहापूजां वर्षे वर्षे करोति यः । \n\n इह सर्वसुखं भुक्त्वाऽमुत्र मोक्षं प्रयाति सः ॥ ३२ ॥ \n\n\n\n\n\nइति श्रीगर्गसंहितायां श्रीगिरिराजखण्डे श्रीनारद बहुलाश्व संवादे \n\nश्रीगिरिराजपूजाविधिवर्णनं नाम प्रथमोऽध्यायः ॥ १ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]