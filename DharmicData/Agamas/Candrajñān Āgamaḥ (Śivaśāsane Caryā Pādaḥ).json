[
    {
        "text": "चन्द्रज्ञानागमः\n\nप्रथमः पटलः\n\nकलधौताचलोत्तुङ्गशृङ्गरिङ्गन्निकेतनम् ।\n\nधर्ममूर्तिधरं श्रीमन्महावृषभकेतनम् ।। १ ।।\n\nअनन्तरुद्रप्रमथपरिषन्निकषोज्ज्वलम् ।\n\nअनन्तरुद्रमासाद्य धिषणो धिषणोन्नतः ।। २ ।।\n\nपरिस्पृशन् श्रीपदाब्जपीठं मूर्ध्ना मुहुर्मुहुः ।\n\nबद्धाञ्जलिः सुप्रसाद्य नीचैर्वाचमुवाच ह ।। ३ ।।\n\nबृहस्पतिरुवाच \n\nभगवन् करुणासिन्धो सर्वज्ञानसमाश्रय ।\n\nनाविष्कृताश्चेद् भवता स्फुटमागमसंहिताः ।।\n\nजगत् किलान्धतामिस्रे निमज्जेद् ज्ञानवर्जितम् ।। ४ ।।\n\nअविज्ञायैव यो लोके भवदागमसंहिताः ।\n\nविपश्चितं स्वं मनुते न तस्माद् विद्यते पशुः ।। ५ ।।\n\nप्. २)\n\nभवत्प्रसादसंपत्त्या भवदीयागमामृतम् ।\n\nनिपीयैवामरगुरुरभवं सिद्धसाधनः ।। ६ ।।\n\nआकर्णिता मया भागाश्चन्द्रज्ञानागताः शुभाः ।\n\nबहवस्तदिह ब्रूहि कृपया शिवशासनम् ।। ७ ।।\n\nमोक्षधर्मा विशेषेण तत्रोच्यन्त इति श्रुतम् ।\n\nअहं श्रुतेन येन स्यां विदिताशेषवेदनः ।। ८ ।।\n\nअनन्तरुद्र उवाच \n\nयुक्तं पृष्टं हि सुधिया त्रिदिवेशगुरो त्वया ।\n\nशृणुष्वावहितो भुत्वा वक्ष्यामि शिवशासनम् ।। ९ ।।\n\nपशुपतिपदार्थनिर्वचनम् \n\nब्रह्माद्याः स्थावरान्तन्ताश्च देवदेवस्य शूलिनः ।\n\nपशवः परिकीर्त्यन्ते संसारवशवर्तिनः ।। १० ।।\n\nतेषां पतित्वाद् विश्वेशः शिवः पशुपतिः स्मृतः ।\n\nमलमायादिभिः पाशैः स बध्नानि पशून् पतिः ।। ११ ।।\n\nप्. ३)\n\nस एव मोचकस्तेषां भक्त्या सम्यगुपासितः ।\n\nचतुर्विंशतितत्त्वानां पाशत्वम् \n\nचतुर्विंशतितत्त्वानि मायाकर्मगुणा अमी ।।\n\nविषया इति कथ्यन्ते पाशा जीवनिबन्धनाः ।। १२ ।।\n\nब्रह्मादिस्तम्बपर्यन्तान् पशून् बद्ध्वा महेश्वरः ।\n\nपाशैरेतैः पतिर्देवः कार्यं कारयति स्वकम् ।। १३ ।।\n\nपरशिवस्याज्ञया सर्वज्ञतत्त्वोत्पत्तिः \n\nतस्याज्ञया महेशस्य प्रकृतिः पुरुषोचिताम् ।\n\nबुद्धिं प्रसूते सा बुद्धिरहङ्कारमहङ्कृतिः ।। १४ ।।\n\nइन्द्रियाणि दशैकं च तन्मात्रपञ्चकं तथा ।\n\nशासनाद् देवदेवस्य शिवस्य शिवदायिनः ।। १५ ।।\n\nतन्मात्राण्यपि तस्यैव शासनेन महीयसा ।\n\nमहाभूतान्यशेषाणि भावयन्त्यनुपूर्वशः ।। १६ ।।\n\nप्. ४) \n\nब्रह्मादीनां तृणान्तानां देहिनां देहसंगतिम् ।\n\nमहाभूतान्यशेषाणि जनयन्ति शिवाज्ञया ।। १७ ।।\n\nबुद्ध्यादीनां व्यापाराः\n\nअध्यवस्यति वै बुद्धिरहङ्कारोऽभिमन्यते ।\n\nचित्तं चेतयते चाऽपि मनः संकल्पयत्यपि ।। १८ ।।\n\nश्रोत्रादीनि च गृह्णन्ति शब्दादीन् विषयान् पृथक् ।\n\nस्वानेव नान्यान् देवस्य दिव्येनाज्ञाबलेन वै ।। १९ ।।\n\nवागादीन्यपि या न्यासंस्तानि कर्मेन्द्रियाणि च ।\n\nयथा स्वं कर्म कुर्वन्ति नान्यत् किञ्चिच्छिवाज्ञया ।। २० ।।\n\nशब्दादयोऽपि गृह्यन्ते क्रियन्ते वचनादयः ।\n\nअविलङ्घ्या हि सर्वेषामाज्ञा शम्भोर्गरीयसी ।। २१ ।।\n\nपञ्चभूतोत्पत्तिकथनम्\n\nअवकाशमशेषाणां भूतानां संप्रयच्छति ।\n\nआकाशः परमेशस्य शासनादेव सर्वगः ।। २२ ।।\n\nप्. ५)\n\nप्राणाद्यैश्च तथा नामभेदैरन्तर्बहिर्जगत् ।\n\nबिभर्ति सर्वं शर्वस्य शासनेन प्रभञ्जनः ।। २३ ।।\n\nहव्यं वहति देवानां कव्यं कव्याशिनामपि । \n\nपाकाद्यं च करोत्यग्निः परमेश्वरशासनात् ।। २४ ।।\n\nसञ्जीवनाद्यं सर्वस्य कुर्वन्त्यापः शिवाज्ञया ।\n\nविश्वम्भरा जगन्नित्यं धत्ते विश्वेश्वराज्ञया ।। २५ ।।\n\nदिक्पालानां शिवाज्ञयैव प्रवृत्तिः\n\nदेवान् पात्यसुरान् हन्ति त्रिलोकानभिरक्षति ।\n\nआज्ञया तस्य देवेन्द्रः सर्वदेवैरलङ्घ्यया ।। २६ ।।\n\nप्. ६)\n\nजीवतां व्याधिभिः पीडां मृतानां चैव यातनाः ।\n\nअधार्मिकाणां धर्मेशः करोति शिवशासनात् ।। २७ ।।\n\nनिर्-ऋतिर्विधिहीनानां फलं हरति कर्मणाम् ।\n\nनिशाचराधिपत्यं च कुरुते शङ्कराज्ञया ।। २८ ।।\n\nआधिपत्यमपां नित्यं कुरुते वरुणोऽपि च ।\n\nपाशैर्बध्नाति बध्यांश्च परमेश्वरशासनात् ।। २९ ।।\n\nददाति नित्यं यक्षेशो द्रविणं द्रविणेश्वरः ।\n\nपुण्यानुरूपं भूतेभ्यः पुरशासनशासनात् ।। ३० ।।\n\nकरोति सम्पदः शश्वज्ज्ञानं चापि सुमेधसाम् ।\n\nनिग्रहं चाप्यसाधूनामीशानः शिवशासनात् ।।\n\nधत्ते तु धरणीं मूर्ध्ना शेषः शिवनियोगतः ।। ३१ ।।\n\nप्. ७)\n\nशिवशासनादेव ब्रह्मादीनां सृष्ट्यादिकर्तृत्वम् \n\nसृजत्यशेषमीशस्य शासनाच्चतुराननः ।\n\nतिसृभिर्मूर्तिभिः स्वाभिः पाति चान्ते निहन्ति च ।। ३२ ।।\n\nविष्णुः पालयते विश्वं विश्वेश्वरनियोगतः ।\n\nसृजते ग्रसते चापि स्वकाभिस्तनुभिस्तथा ।। ३३ ।।\n\nहरत्यन्ते जगत् सर्वं हरस्तस्यैव शासनात् ।\n\nसृजत्यपि च विश्वात्मा त्रिधा भिन्नस्तु रक्षति ।। ३४ ।।\n\nशिवशासनादेव कालादयः प्रवर्तन्ते \n\nकालः करोति सकलं कालः संहरति प्रजाः ।\n\nकालः पालयते विश्वं कालकालस्य शासनात् ।। ३५ ।।\n\nत्रिभिरंशैर्जगद्बिभ्रत् तेजोभिर्वृष्टिमादिशन् ।\n\nदिवि वर्षत्यसौ भानुर्देवदेवस्य शासनात् ।। ३६ ।।\n\nप्. ८)\n\nपुष्यत्योषधिजातानि भूतानि ह्लादयत्यपि ।\n\nदेवैश्च पीयते चन्द्रश्चन्द्रभूषणशासनात् ।। ३७ ।।\n\nआदित्या वसवो रुद्रा अश्विनौ मरुतस्तथा ।\n\nखेचरा ऋषयः सिद्धा भोगिनो मनुजा मृगाः ।। ३८ ।।\n\nशिवशासनादेव स्थावरजङ्गमादीनां सृष्टिः \n\nपशवः पक्षिणश्चैव कीटाद्याः स्थावराणि च ।\n\nनद्यः समुद्रा गिरयः काननानि सरांसि च ।। ३९ ।।\n\nवेदाः साङ्गाश्च शास्त्राणि मन्त्राः सोममखादयः ।\n\nकालाग्न्यादिशिवान्तानि भुवनानि सहाधिपैः ।।\n\nब्रह्माण्डान्यप्यसंख्यानि तेषामावरणानि च ।। ४० ।।\n\nवर्तमानान्यतीतानि भविष्यन्त्यपि कृत्स्नशः ।\n\nदिशश्च विदिशश्चैव कालभेदाः कलादयः ।। ४१ ।।\n\nप्. ९)\n\nसर्वं शिवशासनादेव प्रवर्तते\n\nयच्च किञ्चिज्जगत्यस्मिन् दृश्यते श्रूयतेऽपि वा ।\n\nतत्सर्वं शङ्करस्याज्ञाबलेन समधिष्ठितम् ।। ४२ ।।\n\nआज्ञाबलात् तस्य धरा स्थितेह धराधरा वारिधराः समुद्राः ।\n\nज्योतिर्गणाः शक्रमुखाश्च देवाः स्थिरं चरं वा चिदचिद्यदस्ति ।। ४३ ।। \n\nबन्धमोक्षौ \n\nएतावतां पशूनां हि द्विपदां च चतुष्पदाम् ।\n\nईशः शिवो बन्धमोक्षौ तद्वशे तिष्ठतो ध्रुवम् ।। ४४ ।।\n\nदीक्षया शिवप्रसादप्राप्तिः\n\nअनन्तजन्ममरणकारणात् पाशसंचयात् ।\n\nमुमुक्षुराचरेद् दीक्षां शाम्भवीं पाशकृन्तिनीम् ।। ४५ ।।\n\nन विना तत्प्रसादेन प्राणिनां बन्धविच्युतिः ।\n\nलभ्यते तत्प्रसादोऽपि नानया दीक्षया विना ।।\n\nवेदानुशासनमिदमेतद् वै शिवशासनम् ।। ४६ ।।\n\nप्. १०)\n\nशाम्भवव्रतस्य भवनिवारकत्वम्\n\nवेधामनुक्रियाभिख्यदीक्षात्रितयशोभितम् ।\n\nषडध्वशुद्धिकलितं गुरुकारुण्यसंभृतम् ।।\n\nभस्मरुद्राक्ष श्रीलिङ्गधारणात्मकमुत्तमम् ।। ४७ ।।\n\nशाम्भवव्रतमेतद्धि वेदशास्त्रैकचोदितम् ।\n\nइदं शिवप्रसादैककारणं भववारणम् ।। ४८ ।।\n\nएकैकमपि चास्याङ्गं मुक्तिदं कीर्तितं श्रुतौ ।\n\nकिमु वाच्यं नु सर्वाङ्गकलितं मोक्षदं त्विति ।। ४९ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nक्रियापादे शिवाधिक्यकथनं नाम प्रथमः पटलः ।। १ ।।\n\nद्वितीयः पटलः\n\nबृहस्पतिरुवाच \n\nसर्वज्ञानसुधाम्बोधे करुणैकविभूषण ।\n\nशाम्भवीयव्रताङ्गानां माहात्म्यं विनिबोधय ।। १ ।।\n\nअनन्तरुद्र उवाच\n\nअष्टावरणानि\n\nगुरुर्लिङ्गं जङ्गमश्च तीर्थं चैव प्रसादकः ।\n\nभस्मरुद्राक्षमन्त्राश्चेत्यष्टावरणसंज्ञिताः ।। २ ।।\n\nइमानि शिवभक्तानां भवदोषततेः सदा ।\n\nनिवारणैककार्याणि ख्यातान्यावरणाख्यया ।। ३ ।।\n\n१. गुरुस्वरूपं महिमा च \n\nअष्टानामादितस्त्वेषां स्वरूपं महिमाऽपि च ।\n\nसंग्रहेण प्रवक्ष्यामि शृणुष्वैकाग्रचेतसा ।। ४ ।।\n\nप्. १२)\n\nमोक्षस्य दीक्षासंप्राप्त्यै गुरुः स्यान्मूलकारणम् ।\n\nन विना गुरुणा सिद्ध्यै साधनानि भवन्त्यलम् ।। ५ ।।\n\nशिष्यस्तु शिक्षणीयत्वाद् गुरुर्गौरवकारणम् ।\n\nतस्मात् सर्वप्रयत्नेन गुरोर्गौरवमाचरेत् ।। ६ ।।\n\nयो गुरुः स शिवः प्रोक्तो यः शिवः स गुरुः स्मृतः ।\n\nगुरुर्वा शिव एवाथ विद्याकारेण संस्थितः ।। ७ ।।\n\nशिव - विद्या - गुरूणां समानफलदत्वम्\n\nयथा शिवस्तथा विद्या यथा विद्या तथा गुरुः ।\n\nशिवविद्यागुरूणां च पूजया सदृशं फलम् ।। ८ ।।\n\nसर्वदेवात्मकश्चासौ सर्वमन्त्रमयो गुरुः ।\n\nतस्मात् सर्वप्रयत्नेन तस्याज्ञां शिरसा वहेत् ।। ९ ।।\n\nगुर्वाज्ञापालनेन सत्फलप्राप्तिः \n\nश्रेयोऽर्थी यदि गुर्वाज्ञां मनसाऽपि न लङ्घयेत् ।\n\nगुर्वाज्ञापालको यस्माद् ज्ञानसंपत्तिमश्नुते ।। १० ।।\n\nप्. १३)\n\nगच्छंस्तिष्ठन् स्वपन् भुञ्जन् यद्यत्कर्म समाचरेत् ।\n\nसमक्षं यदि कुर्वीत तत्सर्वं गुर्वनुज्ञया ।। ११ ।।\n\nगुरोर्गेहे समक्षे वा न यथेष्टासनो भवेत् ।\n\nगुरुर्देवो यतः साक्षात् तद्गृहं देवमन्दिरम् ।। १२ ।।\n\nपपिनां च यथा संगात् तत्पापफलभाग् भवेत् ।\n\nतद्वदाचार्यसङ्गेन तद्धर्मफलभाग् भवेत् ।। १३ ।।\n\nयथेह वह्निसंपर्कान्मलं त्यजति काञ्चनम् ।\n\nतथैव गुरुसंपर्कात् पापं त्यजति मानवः ।। १४ ।।\n\nयथा प्रज्वलितो वह्निर्निष्ठां काष्ठस्य निर्दहेत् ।\n\nतथाऽयमपि सन्तुष्टो गुरुः पापं क्षणाद् दहेत् ।। १५ ।। \n\nगुरोः क्रोधेन सर्वनाशः\n\nमनसा कर्मणा वाचा गुरोः क्रोधं न कारयेत् ।\n\nतस्य क्रोधेन दह्यन्ते ह्यायुः श्रीर्ज्ञानसत्क्रियाः ।। १६ ।।\n\nतत्क्रोधकारिणो ये स्युस्तेषां यज्ञाश्च निष्फलाः ।\n\nयमाश्च नियमाश्चैव नात्र कार्या विचारणा ।। १७ ।।\n\nप्. १४)\n\nगुरोर्विरुद्धं यद्वाक्यं न वदेज्जातुचिन्नरः ।\n\nवदेद् यदि महाघोरे रौरवे पतति ध्रुवम् ।। १८ ।।\n\nनैर्गुण्ये ख्यापिते तस्य नैर्गुण्यशतभाग्भवेत् ।\n\nगुणे तु ख्यापिते तद्वत् सर्वं पुण्यफलं भवेत् ।। १९ ।।\n\nगुरोर्हितं प्रियं कुर्यादादिष्टो वा नरः सदा ।\n\nअसमक्षं समक्षं वा तस्य कार्यं समाचरेत् ।। २० ।।\n\nगुरोरागमने शिष्यस्याचरणम्\n\nगुरुं स्वगृहमायान्तं दृष्ट्वा भक्तियुतो जनः ।\n\nनत्वा तदासनं दत्त्वा चासीत तदनुज्ञया ।। २१ ।।\n\nस्वाचार्यचरणद्वन्द्वप्रक्षालितजलं सदा ।\n\nयः पिबेद् धारयेद्भक्त्या सर्वपापैः प्रमुच्यते ।। २२ ।।\n\nचन्दनं चाक्षतं पुष्पं स्वर्णं ताम्बूलमम्बरम् ।\n\nपात्रे निधाय गुरवे शिष्यो दद्यान्न पाणिना ।। २३ ।।\n\nप्. १५)\n\nसंभोजयित्वा स्वगुरुं पश्चाद् भुञ्जीत बुद्धिमान् ।\n\nगुरोः पुरस्ताद्यो भुङ्क्ते गुरुद्रोही स उच्यते ।। २४ ।।\n\nताम्बूलमुत्तमं तस्मै ततः पात्रेण दापयेत् ।\n\nपश्चादिष्टानि वस्तूनि दत्त्वा नत्वा क्षमापयेत् ।। २५ ।।\n\nशुभकार्येषु सर्वेषु विवाहादिषु भक्तितः ।\n\nगुरुमभ्यर्चयेच्छिष्यो वस्त्रैर्हैमाङ्गुलीयकैः ।। २६ ।।\n\nदरिद्रश्चोदितेष्वेषु निजशक्तिमवञ्चयन् ।\n\nअवश्यमर्चयेच्छिष्यो गुरुं लब्धधनेन वा ।। २७ ।।\n\nगुरुयात्राफलाधिक्यम्\n\nगुरुयात्रा देवयात्रा तीर्थयात्रेति च त्रिधा ।\n\nआसां त्रिविधयात्राणां गुरुयात्रा फलाधिका ।। २८ ।।\n\nगुरुसंदर्शनार्थाय भक्त्या यात्रां करोति यः ।\n\nपुण्यदेही स विज्ञेयः समस्तामरवल्लभः ।। २९ ।।\n\nशिष्यो गुरुस्थितं ग्रामं प्रविशन् वाहनादिकम् ।\n\nवर्जयेद् गृहसामीप्ये तथा वै पादुकानि च ।। ३० ।।\n\nप्. १६)\n\nगुरुसेवाविधानम्\n\nगुरुं दिदृक्षुर्यः शिष्यः सद्भक्त्याऽनुदिनं मुदा ।\n\nरिक्तपाणिर्न संपश्येद्यथा राजा तथा गुरुः ।। ३१ ।।\n\nफलं प्रसूनं ताम्बूलमन्यत् किमपि वस्तु च ।\n\nतेष्वेकं गुरवे दत्त्वा नमस्कुर्यात् ततो गुरुम् ।। ३२ ।।\n\nश्रीमानपि तपस्वी च शास्त्रज्ञः कुलशीलवान् ।\n\nकुर्याद्दण्डनमस्कारं निर्लज्जो गुरुसन्निधौ ।। ३३ ।।\n\nउपचारेषु सर्वेषु द्वावेवात्यन्तशोभनौ ।\n\nप्रियवाणी प्रणामश्च तौ विनाऽन्ये वृथा स्मृताः ।। ३४ ।।\n\nगुरुप्रदक्षिणा\n\nअग्रे दृष्ट्वा नमस्कृत्य प्रदक्षिणमनुस्मरन् ।\n\nप्रदक्षिणं च कुर्वीत यथा शक्त्यनुसारतः ।। ३५ ।।\n\nप्रदक्षिणज्ञो यो धीमान् न तु दीर्घपदं न्यसेत् ।\n\nन गच्छेत् त्वरितो धीमान् न वदेदितरैः सह ।। ३६ ।।\n\nपदे पदान्तरं न्यस्य करौ चलनवर्जितौ ।\n\nस्तुतिं वाचा हृदा ध्यानमेवं कुर्यात् प्रदक्षिणम् ।। ३७ ।।\n\nप्. १७)\n\nगुरोः पुरतः शिष्यस्याचरणम्\n\nस्वगुरोः पुरतः शिष्यो नेतरान् कीर्तयेज्जनान् ।\n\nअसह्यभाषणं चैव न वदेदितरेतरम् ।। ३८ ।।\n\nनानृतं नाप्रियं वाक्यं न गुह्यं चापि भाषयेत् ।\n\nनाप्रच्छन्नमुखो ब्रूयाद् गुरोरग्रे कदाचन ।। ३९ ।।\n\nस्वामि - भट्टारकाचार्य - देव - श्रीगुरुनामभिः ।\n\nवाच्यः सदा गुरुः शिष्यैर्जातुचिन्नान्यनामभिः ।। ४० ।।\n\nत्वंशब्दं न प्रयुञ्जीत गुरौ शिष्यः कदाचन ।\n\nआज्ञां न लङ्घयेत् तस्य समं नोपविशेत् तथा ।। ४१ ।।\n\nआसनं वाहनं वस्त्रं भूषणं शयनं तथा ।\n\nन कुर्याद् गुरुसादृश्यं गतिसिद्धिहितेप्सुभिः ।। ४२ ।।\n\nपात्रं स्नानजलं छायां माल्योपकरणानि च ।\n\nभक्तिहीनोऽपि पादाभ्यां न स्पृशेन्नैव लङ्घयेत् ।। ४३ ।।\n\nगुरोरुपेक्षा हानिकरी\n\nयः पश्यति गुरुं शिष्यः साधारणमनुष्यवत् ।\n\nतस्य भक्तिर्वृथा विद्वन् भवत्यत्र न संशयः ।। ४४ ।।\n\nप्. १८)\n\nसमस्तदेवतावासं सर्वमन्त्रास्पदं गुरुम् ।\n\nउपेक्षते यः पापात्मा रौरकं नरकं व्रजेत् ।। ४५ ।।\n\nगुरुभक्तिमहिमा\n\nगुरावत्यन्तभक्तस्य शिष्यस्येह परत्र च ।\n\nन किञ्चिद् दुर्लभं विद्वन् समस्तं सुलभं सदा ।। ४६ ।।\n\nइत्थमाचारवान् भक्त्या नित्यमुद्युक्तमानसः ।\n\nगुरुप्रियकरः शिष्यः सर्वान् धर्मांस्तथार्हति ।। ४७ ।।\n\nगुरुलक्षणम् \n\nगुरुश्च गुणवान् प्राज्ञः परमान्दभासकः ।\n\nतत्त्वविच्छिवसंसक्तो मुक्तिदो न तु चापरः ।। ४८ ।।\n\nशैवसिद्धान्ततत्त्वज्ञः प्रतिष्ठामन्त्रपारगः ।\n\nमोक्षदः करुणोपेतो वीतरागो विमत्सरः ।। ४९ ।।\n\nक्रियादिज्ञानपर्यन्तशिवतत्त्वविनिश्चयः ।\n\nसम्प्रदायागतज्ञानो गुरुवंशसमुद्भवः ।। ५० ।।\n\nप्. १९)\n\nलिङ्गाङ्गस्थलभेदज्ञः षट्स्थलज्ञानतत्परः ।\n\nदीक्षाकर्मादिकुशलः षडध्वज्ञानवत्सलः ।। ५१ ।।\n\nशिवस्य च गुरोर्भक्तः शिवैकाहितमानसः ।\n\nशिवार्चनासक्तचित्तः शिवध्यानैकतत्परः ।। ५२ ।।\n\nगृहस्थस्यैव गुरुत्वसमर्थनम् ।\n\nगुरुर्गृहस्थ एव स्यान्न कदाचिद्यतिर्गुरुः ।\n\nवानप्रस्थयतीनां तु गुरुत्वं निष्फलं भवेत् ।। ५३ ।।\n\nगुरुतत्त्वनिर्णयः\n\nगुरवो बहवः सन्ति शिष्यवित्तापहारकाः ।\n\nदुर्लभोऽयं गुरुर्लोके शिष्यहृत्तापहारकः ।। ५४ ।।\n\nसंवित्तिजननं सत्यं परानन्दसमुद्भवम् ।\n\nतत्तत्त्वं विदितं येन स एवानन्ददर्शकः ।। ५५ ।।\n\nस पुनर्नाममात्रेण संवित्तिरहितस्तु यः ।\n\nअन्यं न तारयेदज्ञः किं शिला तारयेच्छिलाम् ।। ५६ ।।\n\nप्. २०)\n\nएषा तन्नाममात्रेण मुक्तिर्वै नाममात्रिका ।\n\nयैः पुनर्विदितं तत्त्वं ते मुक्ता मोचयन्त्यपि ।। ५७ ।।\n\nतत्त्वहीने कुतो बोधः कुतो ह्यात्मपरिग्रहः ।\n\nपरिग्रहविनिर्मुक्तः पशुरित्यभिधीयते ।। ५८ ।।\n\nपशुभिः प्रेरितश्चापि पशुत्वं नातिवर्तते ।\n\nतस्मात्तत्त्वं विदित्वेह मुक्तो मोचक इष्यते ।। ५९ ।।\n\nसर्वलक्षणयुक्तोऽपि सर्वशास्त्रं विदन्नपि ।\n\nसर्वोपायविधिज्ञोऽपि तत्त्वहीनस्तु निष्फलः ।। ६० ।।\n\nदुष्टगुरुलक्षणम्\n\nव्यसनी वामनः कुब्जो कोपी च कुटिलः खलः ।\n\nचपलोऽधिकहीनाङ्गः पापीयान् सूचकोऽन्त्यजः ।। ६१ ।।\n\nव्याधिगस्तार्किकः शूरः काकनादो बकव्रती ।\n\nगुरुदेवद्विजातीनां निन्दको वृषलीपतिः ।। ६२ ।।\n\nप्. २१)\n\nलम्बोष्ठो वक्रनासश्च गलीनः (लितः) कलहप्रियः ।\n\nपरापवादशीलश्च वर्जनीयो गुरुः स्मृतः ।। ६३ ।।\n\nअधोदृष्टिर्नैष्कृतिकः स्वार्थसाधनतत्परः ।\n\nशठो मिथ्याविनीतश्च बकव्रतचरो द्विजः ।। ६४ ।।\n\nयोग्यगुरुवरणम्\n\nयस्यानुभवपर्यन्ता मतिस्तत्त्वे प्रतिष्ठिता ।\n\nतस्यावलोकनाद्यैश्च परानन्दोऽभिजायते ।। ६५ ।।\n\nतस्माद्यस्यैव संपर्कात् प्रबोधानन्दसंभवः ।\n\nगुरुं तमेव वृणुयान्नापरं मतिमान्नरः ।। ६६ ।।\n\nशिष्यलक्षणं तत्कर्तव्यं च\n\nतत्रादावुपसंगम्य ब्राह्मणं वेदपारगम् ।\n\nगुरुमाराधयेत् प्राज्ञं सुभगं प्रियदर्शनम् ।। ६७ ।।\n\nसर्वाख्येयप्रदातारं करुणाक्रान्तमानसम् ।\n\nतोषयेत् तं प्रयत्नेन मनसा कर्मणा गिरा ।। ६८ ।।\n\nतावदाराधयेच्छिष्यः प्रसन्नोऽसौ भवेद्यथा ।\n\nतस्मिन् प्रसन्ने शिष्यस्य सद्यः पाशक्षयो भवेत् ।। ६९ ।।\n\nप्. २२)\n\nतस्माद्धनानि रत्नानि क्षेत्राणि च गृहाणि च ।\n\nभूषणानि च वासांसि यानशययासनानि च ।। ७० ।।\n\nएतानि गुरवे दद्याद् भक्त्या वित्तानुसारतः ।\n\nवित्तशाठ्यं न कुर्वीत यदीच्छेत् परमां गतिम् ।। ७१ ।।\n\nस एव जनको माता भ्राता बन्धुजनः स्वयम् ।\n\nमित्रं धनं च यत्तस्मात् सर्वं तस्मै निवेदयेत् ।। ७२ ।।\n\nनिवेद्य पश्चात् स्वात्मानं सान्वयं सपरिग्रहम् ।\n\nसमर्प्य सादरं तस्मै नित्यं तद्वशगो भवेत् ।। ७३ ।।\n\nयदा शिवाय स्वात्मानं दत्तवान् देशिकात्मने ।\n\nतदा शैवो भवेद् देही न ततोऽस्ति पुनर्भवः ।। ७४ ।।\n\nदेशिकाकृतिमास्थाय पशोः पाशानशेषतः ।\n\nछित्वा परं पदं देवो नयत्येनमसंशयम् ।। ७५ ।।\n\nशिष्यपरीक्षा\n\nगुरुस्तु स्वाश्रितं शिष्यं परीक्षेद् वर्षमेककम् ।\n\nब्राह्मणं क्षत्रियं वैश्यं द्वित्रिवर्षकमेव वा ।। ७६ ।।\n\nप्. २३)\n\nप्राणद्रव्यप्रदानाद्यैरादेशैश्च समासमैः ।\n\nउत्तमांश्चाधमे कृत्वा नीचानुत्तमकर्मणि ।। ७७ ।।\n\nआकृष्टास्ताडिता वा ये विषादं नैव यान्त्यपि ।\n\nते योग्याः सततं शुद्धाः शिवसंस्कारकर्मणि ।। ७८ ।।\n\nअहिंसका दयावन्तो नित्यमुद्युक्तचेतसः ।\n\nअमानिनो बुद्धिमन्तस्त्यक्तस्पर्धाः प्रियंवदाः ।। ७९ ।।\n\nऋजवो मृदवः स्वच्छा विनीताः स्थिरचेतसः ।\n\nशौचाचारसमोपेताः शिवभक्ता द्विजातयः ।। ८० ।।\n\nएवं वृत्तसमोपेता वाङ्मनःकायकर्मभिः ।\n\nशोध्या बोध्या यथान्याययमिति शास्त्रविनिश्चयः ।। ८१ ।।\n\nगुरुमहिमा\n\nशिवे रुष्टे गुरुस्त्राता न रुष्टे निजसद्गुरौ ।\n\nत्राता शिवस्तदेतस्माद् गुरुपूजारतो भवेत् ।। ८२ ।।\n\nयः स्वस्य गुरुपूजां तु त्यक्त्वा शिवपदं यजेत् ।\n\nपराङ्मुखः शिवस्तस्य नरकं संप्रयच्छति ।। ८३ ।।\n\nप्. २४)\n\nगुरुपूजाफलम्\n\nएतत्सर्वं परिज्ञाय पूजां कुर्याद् गुरोः स्वयम् ।\n\nगुरुः पूजाभिसंतुष्टः स्वसायुज्यं प्रयच्छति ।। ८४ ।।\n\nकार्तिके सोमवारे च पुष्पैः पत्रैः फलैर्यजेत् ।\n\nशक्तश्चेत्तस्य पूजायां मासमेकमतन्द्रितः ।।\n\nत्रिकालं वाऽथ षट्कालं प्रदोषे वा समर्चयेत् ।। ८५ ।।\n\nभूतिरुद्राक्षभूषाढ्यः पञ्चाक्षरमनुं जपन् ।\n\nत्वरया गुरुसामीप्यं गतस्तत्पादपङ्कजौ ।।\n\nनमस्कृत्वाऽनयेद् भक्त्या स्वगृहं प्रति तं गुरुम् ।। ८६ ।।\n\nगृहागतस्य गुरोः सत्कारः\n\nआन्दोलिकायामारोप्य गजे वाऽपि तुरङ्गमे ।\n\nअनुगच्छेत् स्वयं भक्त्या वाद्यघोषसमन्वितः ।। ८७ ।।\n\nगृहं नीत्वा गुरुं पश्चात् क्षालयंस्तत्पदद्वयम् ।\n\nतेनोदकेन शिरसि संप्रोक्ष्य स्वजनैः सह ।। ८८ ।।\n\nदत्त्वा हस्तावलम्बं च ततो नीत्वा गृहान्तरम् ।\n\nप्रकल्प्य चासनं श्रेष्ठं निवेश्य प्रीतिपूर्वकम् ।।\n\nयथा विध्यवधानेन पूजयेद् गुरुमव्ययम् ।। ८९ ।।\n\nप्. २५)\n\nगुरोः समर्चासमये दीपानष्टोत्तरं शतम् ।\n\nषट्त्रिंशद्वा यथा शक्ति ज्वालयेदन्वहं बुधः ।।\n\nत्रयोदश्यादिषु गुरुमर्चयेद् भव्यमण्टपे ।। ९० ।।\n\nउक्तं यद्गुरुणा पूर्वं शक्यं वाऽशक्यमेव च ।\n\nकरोत्येव हि पूतात्मा प्राणैरपि धनैरपि ।\n\nशरीराद्यर्थकं सर्वं गुरुं दद्यात् स शिष्यकः ।। ९१।।\n\nमाहेश्वरान् सपत्नीकान् पत्न्या सह दृढव्रतः ।\n\nपूजयेद् भोजनाद्यैश्च पञ्च वा दश वा शतम् ।।\n\nअग्रपाकं निवेद्याग्रे भुञ्जीयाद् गुर्वनुज्ञया ।। ९२ ।।\n\nधनरूपैः पादुकाद्यैः पादसंग्रहणादिभिः ।\n\nस्नानाभ्यञ्जननैवेद्यभोजनैश्चापि पूजयेत् ।। ९३ ।।\n\nगुरुप्रसादग्रहणम्\n\nगुरुपूजैव पूजा स्याच्छिवस्य परमात्मनः ।\n\nगुरुशेषं तु तत्सर्वमात्मशुद्धिकरं भवेत् ।। ९४ ।।\n\nतस्माद् गुरुमुखात् कर्म ज्ञानं चापि विशेषतः ।\n\nज्ञात्वा कर्तव्यमखिलं भोगमोक्षोपलब्धये ।। ९५ ।।\n\nगुरुप्रसादपात्रं यः स हि मोक्षाय कल्पते ।\n\nन मुक्तिमूलमन्यद्धि विहाय गुरुसत्कृपाम् ।। ९६ ।।\n\nप्. २६)\n\nगुरुरूपं सुराचार्य लोकानुग्रहकाङ्क्षया ।\n\nआद्यमावरणं प्रोक्तं किमतः श्रोतुमिच्छसि ।। ९७ ।।\n\nइति श्रीचन्द्रज्ञानागमेऽनन्तरुद्रबृहस्पतिसंवादे शिवशासने क्रियापादे \n\nगुरुस्वरूपनिरूपणं नाम द्वितीयः पटलः ।। २ ।।\n\nतृतीय पटलः\n\nबृहस्पतिरुवाच\n\nअनन्तज्ञाननिलय लोकानुग्रहतत्पर ।\n\nअनन्तरुद्र भगवन् धन्यो भवदनुग्रहात् ।। १ ।।\n\nअसीमानं वरगुरोर्भूमानं श्रीमदाननात् ।\n\nश्रावंश्रावं निमग्नोऽस्मि निर्भरानन्दवारिधौ ।। २ ।।\n\nअथ द्वितीयं शुश्रूषुः शिवलिङ्गं सुपावनम् ।\n\nतस्य रूपं महत्त्वं च वद मे करुणाकर ।। ३ ।।\n\nअनन्तरुद्र उवाच\n\nअहो निबोधयिष्यामि महालिङ्गस्य वै भवम् ।\n\nयज्ज्ञात्वामुच्यते जन्तुरचिरेण बृहस्पते ।। ४ ।।\n\n२. लिङ्गस्वरूपं महिमा च\n\nपूर्वमेकार्णवे घोरे नष्टे स्थावरजङ्गमे ।\n\nमध्ये समुत्थितं लिङ्गमैश्वरं तैजसं परम् ।। ५ ।।\n\nज्वालामालावृतं दिव्यमप्रमेयमनामयम् ।\n\nकल्पान्ते तत्र लीयन्ते वर्तन्ते सर्वदेवताः ।। ६ ।।\n\nप्. २८)\n\nहृदये चैव गायत्री सर्वदेवोत्तमोत्तमा ।\n\nलीयन्ते मूर्ध्नि वै वेदाः सषडङ्गपदक्रमाः ।। ७ ।।\n\nजठरे लीयते सर्वं जगत् स्थावरजङ्गमम् ।\n\nपुनरुत्पद्यते यस्मात् तद्ब्रह्म लिङ्गसंज्ञकम् ।। ८ ।।\n\nअव्यक्तं लिङ्गमाख्यातमनन्तमजरं ध्रुवम् ।\n\nगुणत्रयं तदेवेशः सृजत्यवति हन्ति च ।। ९ ।।\n\nशिवलिङ्गं चतुर्विधम्\n\nतदेव शिवलिङ्गं हि तल्लिङ्गं तु चतुर्विधम् ।\n\nपरबिन्दुः परो नादश्चापरौ बिन्दुनादकौ ।।\n\nउपर्यधोभागनिष्ठाश्चत्वारोऽपि सुरार्चित ।। १० ।।\n\nअधः स्यादपरो बिन्दुस्तदूर्ध्वमपरो ध्वनिः ।\n\nतदूर्ध्वं परबिन्दुः स्यात् परनादस्तदूर्ध्वगः ।। ११ ।।\n\nप्. २९)\n\nप्रणवो वेदिरस्यायं नादो लिङ्गाकृतिर्मुखे ।\n\nबिन्दुनादमये लिङ्गे नित्यं सन्निहितः शिवः ।। १२ ।।\n\nबिन्दुनादात्मकं जगत्\n\nबिन्दुनादात्मकं सर्वं जगत् स्थावरजङ्गमम् ।\n\nबिन्दुः शक्तिः शिवो नादः शिवशक्त्यात्मकं जगत् ।। १३ ।।\n\nनादाधारमयं बिन्दुर्बिन्द्वाधारमिदं जगत् ।\n\nजगदाधारभूतौ हि बिन्दुनादौ व्यवस्थितौ ।। १४ ।।\n\nबिन्दुनादयुतं सर्वं सकलीकरणं भवेत् ।\n\nसकलीकरणाज्जन्म जगत् प्राप्नोत्यसंशयम् ।। १५ ।।\n\nबिन्दुनादात्मकं लिङ्गं जगत्कारणम्\n\nबिन्दुनादात्मकं लिङ्गं जगत्कारणमुच्यते ।\n\nतस्माज्जन्मनिवृत्त्यर्थं शिवलिङ्गं प्रपूजयेत् ।। १६ ।।\n\nमाता देवी बिन्दुरूपा नादरूपः शिवः पिता ।\n\nपितृभ्यां दत्तमैश्वर्यं यथा भोगाय कल्प्यते ।\n\nतयोरैश्वर्यलाभार्थं शिवलिङ्गं प्रपूजयेत् ।। १७ ।।\n\nप्. ३०)\n\nमातापितृरूपं शिवलिङ्गम्\n\nसा देवी जगतां माता स शिवो जगतः पिता ।\n\nपित्रोः शुश्रूषुके नित्यं कृपाधिक्यं हि वर्धते ।।\n\nकृपयाऽन्तर्गतैश्वर्यं पूजकस्य ददाति हि ।। १८ ।।\n\nतस्मादन्तर्गतानन्दलाभार्थं मुनिपुङ्गव ।\n\nपितृमातृस्वरूपं हि शिवलिङ्गं प्रपूजयेत् ।। १९ ।।\n\nमहालिङ्गस्वरूपम्\n\nनिष्कलं निष्क्रियं शान्तं निरवद्यं निरञ्जनम् ।\n\nप्रत्यस्तमितभेदं यत् सत्तामात्रमगोचरम् ।।\n\nवचसामात्मसंवेद्यं तन्महालिङ्गमुच्यते ।। २० ।।\n\nऋतं सत्यं परं ब्रह्म सच्चिदानन्दलक्षणम् ।\n\nअनन्यपरमं ब्रह्म तदतो ध्येयमास्तिकैः ।। २१ ।।\n\nततः सर्वं परित्यज्य महालिङ्गैकतत्परः ।\n\nनिर्ममो निरहङ्कारस्तद्ध्याननिरतो भवेत् ।। २२ ।।\n\nप्. ३१)\n\nमहालिङ्गस्य त्रैविध्यम्\n\nमहालिङ्गं त्रिधा जातं सुजनानुजिघृक्षया ।\n\nप्रथमं भावलिङ्गं तु द्वितीयं प्राणलिङ्गकम् ।\n\nतृतीयमिष्टलिङ्गं स्यादित्येवं त्रिविधं मतम् ।। २३ ।।\n\nनिष्कलं भावलिङ्गं स्याद् भावग्राह्यं परात्परम् ।\n\nप्राणलिङ्गं मनोग्राह्यं भवेत् सकलनिष्कलम् ।। २४ ।।\n\nसकलं दृक्कलाग्राह्यमिष्टलिङ्गं प्रकीर्तितम् ।\n\nइष्टसिद्धिकरं सम्यगनिष्टपरिहारकम् ।। २५ ।।\n\nषड्विधलिङ्गनिरूपणम्\n\nभावादिलिङ्गत्रितयं द्विविधं द्विविधं भवेत् ।\n\nभावलिङ्गं महालिङ्गप्रसादाभिख्यकं द्वयम् ।। २६ ।।\n\nप्राणलिङ्गं तथा चरशिवलिङ्गद्वयं भवेत् ।\n\nइष्टं तु गुरुलिङ्गाख्यमाचाराख्यं द्वयं भवेत् ।। २७ ।।\n\nआचारलिङ्गमाख्यातं सद्योजातमुखात्मकम् ।\n\nगुरुलिङ्गं तथा वामदेववक्त्रात्मकं भवेत् ।। २८ ।।\n\nशिवलिङ्गं तथाऽघोरमुखरूपं भवेत् पुनः ।\n\nचरलिङ्गं भवत्येव तत्पूरुषमुखात्मकम् ।। २९ ।।\n\nप्. ३२)\n\nप्रसादलिङ्गं कथितमीशानमुखसंज्ञकम् ।\n\nमहालिङ्गं तथाऽखण्डशिवरूपं प्रकीर्तितम् ।। ३० ।।\n\nइष्टलिङ्गे शिवः पूजनीयः\n\nलिङ्गे संपूजनाद् ध्यानाच्छम्भुः सम्यक्प्रसीदति ।\n\nध्यायते पूज्यते चैव लिङ्गे सन्निहितः शिवः ।। ३१ ।।\n\nइष्टलिङ्गे ततो नित्यं पूजनीयः परः शिवः ।\n\nध्येयश्च सततं विद्वन् लिङ्गरूपोऽम्बिकापतिः ।। ३२ ।।\n\nआधारादिषु प्राणलिङ्गध्यानम्\n\nआधारे कनकप्रख्यं हृदये विद्रुमप्रभम् ।\n\nभ्रूमध्ये दीपसंकाशं प्राणलिङ्गं प्रकीर्तितम् ।। ३३ ।।\n\nज्योतिर्लिङ्गमिदं विद्वन् ध्यानस्थानं महेशितुः ।\n\nज्योतिर्लिङ्गं विभाव्यैव तत्र ध्येयः परः शिवः ।। ३४ ।।\n\nप्राणेष्वन्तर्मनः स्थानं हृदयाब्जगतं शिवम् ।\n\nलिङ्गं यत् तदिह ग्राह्यं प्राणलिङ्गसमाह्वयम् ।। ३५ ।।\n\nज्योतीरूपं तदेव स्यात् स्थानं मुख्यं महेशितुः ।\n\nतत्र निध्यायमानं तु शम्भुर्मोचयतेऽचिरात् ।। ३६ ।।\n\nप्. ३३)\n\nभावलिङ्गलक्षणम्\n\nसच्चित्सुखमयं शान्तमादिमध्यान्तवर्जितम् ।\n\nनिष्कलं शाम्भवं यत्तदरूपं रूपमुच्यते ।।\n\nतद्भावनास्पदं विद्वन् भावलिङ्गं प्रकीर्तितम् ।। ३७ ।।\n\nभावग्राह्यं मनोऽतीतं भावाभावपरं शिवम् ।\n\nकलासर्गकरं सत्यं भावलिङ्गं प्रकीर्तितम् ।। ३८ ।।\n\nप्रत्याहृतेन्द्रियग्रामैरमनस्कपदास्पदैः ।\n\nपदे तुरीयातीताख्ये भावनीयं तु योगिभिः ।। ३९ ।।\n\nविस्मृतेतरभावानुभाविताखण्डतत्त्वकैः ।\n\nयोगिभिर्भाव्यते नित्यं भावलिङ्गं महात्मभिः ।। ४० ।।\n\nभावलिङ्गानुभावात्तपरानन्दामृताब्धयः ।\n\nनिस्पृहा निर्भयाः शान्ता जीवन्मुक्ता न संशयः ।। ४१ ।।\n\nप्. ३४)\n\nलिङ्गत्रयाराधनम्\n\nज्योतीरूपं प्राणलिङ्गं हृदयाब्जे प्रतिष्ठितम् ।\n\nहृदये वा भ्रुवोर्मध्ये तुरीये ध्येयमास्तिकैः ।। ४२ ।।\n\nध्यानस्य शम्भोः पूजायाः स्थानमिष्टं भवेद्बहिः ।\n\nजाग्रद्दशायां संसेव्यं भोगमोक्षफलार्थिभिः ।। ४३ ।।\n\nतथैवान्तरगं स्थानं प्राणलिङ्गं प्रकीर्तितम् ।\n\nसेव्यमेतत् तुरीये स्याद् भवबन्धमुमुक्षुभिः ।। ४४ ।।\n\nइष्टं स्थूलतनोः प्रोक्तं प्राणं सूक्ष्मतनोः स्मृतम् ।\n\nभावाख्यं कारणस्यैवं तनुत्रयगतं त्रयम् ।। ४५ ।।\n\nमलत्रयक्षपणी दीक्षा\n\nआणवं मायिकं चैव कार्मिकं च यथा क्रमम् ।\n\nमलत्रयमनादीदं तनुत्रयगतं भवेत् ।। ४६ ।।\n\nतनुत्रयगतानादिमलत्रयमिदं गुरुः ।\n\nदीक्षात्रयेण निर्दग्ध्वा लिङ्गत्रयमुपादिशेत् ।। ४७ ।।\n\nप्. ३५)\n\nलिङ्गत्रयाराधनमहिमा\n\nपूजयन्निष्टलिङ्गं तु निध्यायन् प्राणलिङ्गकम् ।\n\nभावयन् भावलिङ्गं वै मृत्युपाशांश्छिनत्ति सः ।। ४८ ।।\n\nसर्वदेवमयं लिङ्गं तस्मिन् साक्षाच्छिवः स्वयम् ।\n\nअनुग्रहाय वसति तस्माल्लिङ्गं प्रपूजयेत् ।। ४९ ।।\n\nपृथिव्यां यानि तीर्थानि पुण्यान्यायतनानि च ।\n\nलीयन्ते लिङ्गमूले तु तस्माल्लिङ्गं प्रपूजयेत् ।। ५० ।।\n\nआकाशं लिङ्गमित्याहुः पृथिवी तस्य पीठिका ।\n\nआलयः सर्वभूतानां लयनाल्लिङ्गमुच्यते ।। ५१ ।।\n\nयस्तु पूजयते नित्यं लिङ्गं त्रिभुवनेश्वरम् ।\n\nस सर्वमोक्षराज्यस्य क्षिप्रं भवति भाजनम् ।। ५२ ।।\n\nसर्वे लिङ्गमया लोकाः सर्वं लिङ्गे प्रतिष्ठितम् ।\n\nतस्मात् संपूजयेल्लिङ्गं यदीच्छेत् सिद्धिमात्मनः ।। ५३ ।।\n\nशिवलिङ्गस्वरूपम् च महिमानं च शाश्वतम् ।\n\nन्यबोधयं देवगुरो किमतः श्रोतुमिच्छसि ।। ५४ ।।\n\nइति श्रीचन्द्रज्ञानागमे उत्तरभागे अनन्तरुद्रबृहस्पतिसंवादे शिवशासने \n\nक्रियापादे लिङ्गस्वरूपनिरूपणं नाम तृतीयः पटलः ।। ३ ।।\n\nचतुर्थः पटलः\n\nबृहस्पतिरुवाच\n\nकरुणाकर सर्वज्ञ भक्तानुग्रह तत्पर ।\n\nसर्वागमामृतनिधेऽनन्तरुद्र नमोऽस्तु ते ।। १ ।।\n\nधन्योऽस्मि शिवलिङ्गस्य वैभवाकर्णनादहम् ।\n\nलक्षणं जङ्गमस्यापि माहात्म्यं ब्रूह्यनुग्रहात् ।। २ ।।\n\nअनन्तरुद्र उवाच\n\nअहो निबोधयाम्यद्य शृणु जङ्गमवैभवम् ।\n\nनिगूढमागमान्तेषु यज्ज्ञात्वाऽमृतमश्नुते ।। ३ ।।\n\n३. जङ्गमलक्षणं महिमा च \n\nजङ्गमं स्थावरं चेति शम्भो रूपद्वयं स्मृतम् ।\n\nस्थावरं च सयंव्यक्तं प्रतिष्ठितमिति द्विधा ।। ४ ।।\n\nस्वयंव्यक्तं तत्र भवेत् काशीविश्वेश्वरादिकम् ।\n\nप्रतिष्ठितं कर्षणाद्यैः संस्कृतं मानुषैर्भवेत् ।। ५ ।।\n\nप्. ३८)\n\nद्विविधो जङ्गमः\n\nजङ्गमं द्विविधं प्रोक्तं मान्त्रिकं सहजं त्विति ।\n\nमान्त्रिकं मन्त्रसामर्थ्यादावाहितमुदीरितम् ।।\n\nध्रियमाणं महाशैवैश्चरलिङ्गादिकं मुने ।। ६ ।।\n\nसहजं जङ्गमं माहेश्वर इत्यभिधीयते ।\n\nमाहेश्वरश्चरो भक्तः शैवो जङ्गम इत्यपि ।।\n\nसहजस्याभिधानानि भवन्तीश्वरशासनात् ।। ७ ।।\n\nत्रिविधः सहजजङ्गमः\n\nब्रह्मचारी गृही चैव निराभारीति ते त्रयः ।\n\nयथोत्तरं विशिष्यन्ते पूजनीया यथा विधि ।। ८ ।।\n\nभक्तिचिह्नानि\n\nवक्ष्यामि भक्तिचिह्नानि प्रीती रुद्राक्षधारणे ।\n\nभस्मत्रिपुण्ड्रे विश्वासः श्रद्धा पञ्चाक्षरे शुभे ।। ९ ।।\n\nप्. ३९)\n\nआसक्तिः शिवशुद्धे चात्यादरो लिङ्गधारणे ।\n\nचरान्तरे परा प्रीतिः शिवकार्ये मनोजयः ।। १० ।।\n\nशैवशास्त्रे परा श्रद्धा तदध्यापनमन्वहम् ।\n\nस्वयमध्ययनं चापि चरलक्ष्माणि निश्चिनु ।। ११ ।।\n\nचर (जङ्गम) दशचिह्नानि\n\nतेषां बाह्यानि चिह्नानि दश सन्ति बृहस्पते ।\n\nप्रथमं भस्मरुद्राक्षलिङ्गधारणमीरितम् ।।\n\nद्वितीयं गुरुसेवा च शिवस्तोत्रं तृतीयकम् ।। १२ ।।\n\nनामोच्चारणमीशस्य चतुर्थं परिकीर्तितम् ।\n\nपञ्चमं देवदेवस्य पूजनं समुदीरितम् ।। १३ ।।\n\nषष्ठं शिवागमार्थानुसन्धानमिति चोदितम् ।\n\nतथा शिवपुराणानां श्रवणं सप्तमं विदुः ।। १४ ।।\n\nनमस्कारश्चराणां च परिकीर्तितमष्टमम् ।\n\nनवमं शिवभक्तानां गृहभोजनमीरितम् ।। १५ ।।\n\nदानं च दशमं ज्ञेयं जङ्गमे च गुरावपि ।\n\nएवम् बाह्यानि चिह्नानि कथितानि दशैव तु ।। १६ ।।\n\nप्. ४०)\n\nआन्तराणि त्रीणि चिह्नानि\n\nत्रीण्यान्तराणि चिह्नानि कथितानि महात्मनाम् ।\n\nशृणु तानि यथा विद्वन् मानसः प्रथमो जपः ।। १७ ।।\n\nपूजा च मानसी ज्ञेया द्वितीया परमेशितुः ।\n\nसाक्षात्कारस्तृतीयस्तु स्वान्तरे परमेशितुः ।। १८ ।।\n\nआन्तराण्यपि बाह्यानि येषां सन्ति यदा पुनः ।\n\nतदाऽपराणि चिह्नानि दश तेषां भवन्ति हि ।। १९ ।।\n\nअपराणि दश चिह्नानि\n\nकण्ठे विकारः प्रथमं गद्गदाख्यं द्वितीयकम् ।\n\nजिह्वास्पन्दस्तृतीयं तु स्फुरणं त्वोष्ठयोरपि ।। २० ।।\n\nकम्पनं च शरीरस्य चतुर्थं भक्तिलक्षणम् ।\n\nरोमाञ्चः पञ्चमं षष्ठं स्वेदश्च कीर्तितम् ।। २१ ।।\n\nस्खलनं सप्तमं ज्ञेयमष्टमं बाष्पनिर्गमः ।\n\nरोदनं नवमं चिह्नं दशमं पारवश्यकम् ।।\n\nएतानि दशचिह्नानि भक्तेरुक्तानि शूलिना ।। २२ ।।\n\nउक्तान्येतानि चिह्नानि येषां सन्ति महात्मनाम् ।\n\nते भक्ताः शाङ्करा ज्ञेयाः सर्वलोकैकपावनाः ।। २३ ।।\n\nप्. ४१)\n\nभक्तमहिमा\n\nअपारो भक्तमहिमा तद्वक्तुं केन शक्यते ।\n\nस्वभक्तान् देवदेवोऽपि यत् स्वस्मान्मनुतेऽधिकान् ।। २४ ।।\n\nअगस्त्यः कुम्भजन्मा तु शिवभक्त्यैव केवलम् ।\n\nपपौ समुद्रमतुलं शिवभक्त्युपबृंहितः ।। २५ ।।\n\nअणुर्महत्त्वं संयाति महच्चाणुत्वमाव्रजेत् ।\n\nस्थलं जलधितां याति जलधिः स्थलतां व्रजेत् ।। २६ ।। \n\nसंकल्पमात्रतो येषां शिवानुभवशालिनाम् ।\n\nमहिमा वाङ्मनोदूरस्तेषां कैर्वक्ष्यते कथम् ।। २७ ।।\n\nतस्मात् सर्वोत्तमा भक्ताः शिवेनैवोदितं पुरा ।\n\nयद्यदिच्छन्ति मे भक्तास्त्रैलोक्येऽपि च दुर्लभम् ।।\n\nतत् सद्यः साधयिष्यामि व्रतमेतत् सदा मम ।। २८ ।।\n\nचर (जङ्गम) महिमा\n\nऐहिकामुष्मिका भोगा मोक्षस्तत्संगतो भवेत् ।\n\nचरसंगस्तु सर्वेषां सर्वकामफलप्रदः ।। २९ ।।\n\nतत्पादपांसुभिः पूतं भवनं चेतरद् वनम् ।\n\nप्. ४२)\n\nतद्यथा शक्ति संपूज्या जङ्गमा हि हितेप्सुना ।।\n\nयदमी मानुषाकाराः प्रत्यक्षपरमेश्वराः ।। ३० ।।\n\nत्रिविधा चरभक्तिः\n\nचरेऽधिका स्वेष्टलिङ्गादुत्तमा भक्तिरुच्यते ।\n\nचरेष्टलिङ्गयोस्तुल्या मध्यमेति निगद्यते ।। ३१ ।।\n\nचरे न्यूना स्वेष्टलिङ्गात् कनिष्ठा भक्तिरुच्यते ।\n\nतस्माद्धि कुशलो नित्यमुत्तमां भक्तिमाश्रयेत् ।। ३२ ।।\n\nचरपूजा गरीयसी\n\nसर्वतीर्थाभिषेकाच्च सर्वयज्ञविधानतः ।\n\nसर्वदेवाराधनाच्च चरपूजा गरीयसी ।। ३३ ।।\n\nदूरे विलोक्य माहेशानभिगम्याभिवाद्य च ।\n\nगृहमानीय यष्टव्यमित्येतच्छिवशासनम् ।। ३४ ।।\n\nचरो लोकहितार्थी स्यादहं चरहिते रतः ।\n\nइति चरान् सुयष्टव्यमित्येच्छिवशासनम् ।। ३५ ।।\n\nजङ्गमानसमर्च्यैव मत्पूजा क्रियते यदि ।\n\nसा पूजा विफलैव स्यादित्येतच्छिवशासनम् ।। ३६ ।।\n\nप्. ४३)\n\nतदात्महितमाकाङ्क्षामाणः संपूजयेच्चरान् ।\n\nतेषां यथा मनस्तृप्तिः सैव पूजा निगद्यते ।। ३७ ।।\n\nइदं ते चरमाहात्म्यं भोगमोक्षार्थसिद्धिदम् ।\n\nकथितं संग्रहेणाथ किमन्यच्छ्रोतुमिच्छसि ।। ३८ ।।\n\nइति चन्द्रज्ञानागमे उत्तरभागे अनन्तरुद्रबृहस्पतिसंवादे शिवशासने \n\nक्रियापादे जङ्गमस्वरूपनिरूपणं नाम चतुर्थः पटलः ।। ४ ।।\n\nपञ्चमः पटलः\n\nबृहस्पतिरुवाच \n\nअशेषज्ञाननिलय लोकानुग्रहतत्पर ।\n\nअनन्तमहिमाम्बोधेऽनन्तरुद्र नमोऽस्तु ते ।। १ ।।\n\nमहिमानमिहानन्तं चराणां शिवयोगिनाम् ।\n\nकृतकृत्योऽस्मि विश्वात्मन्नाकर्ण्य श्रीमदाननात् ।। २ ।।\n\nशुश्रूषुरद्य भूमानं पादतीर्थप्रसादयोः ।\n\nतमप्यावेद्य विश्वेश कृपयाऽनुग्रहाण माम् ।। ३ ।।\n\nअनन्तरुद्र उवाच\n\nशृणु ते कथयिष्यामि पादतीर्थप्रसादयोः ।\n\nस्वरूपमपि माहात्म्यमीश्वरेण प्रकाशितम् ।। ४ ।।\n\nपादतीर्थस्य त्रैविध्यम्\n\nपादतीर्थं त्रिधा शम्भोर्गुरुजङ्गमयोरपि ।\n\nदीक्षा शिक्षा ज्ञानमिति त्रिसंज्ञं तद्भवत्यहो ।। ५ ।।\n\nगुरुलिङ्गजङ्गमपादोदकव्यवस्था\n\nपादतीर्थं सदा पेयं भवबन्धमुमुक्षुभिः ।\n\nगुरोरपीष्टलिङ्गस्य चरस्यापि विशेषतः ।। ६ ।।\n\nप्. ४५)\n\nगुरोश्चरस्य चालाभे इष्टलिङ्गपदोदकम् ।\n\nलब्ध्वा गुर्वादिपादोदं भावयेन्मनसैव तत् ।। ७ ।।\n\nचरवर्जं गुरोर्लाभे लब्ध्वा गुरुपदोदकम् ।\n\nगुरुजङ्गमपादोदं लब्धवानिति भावयेत् ।। ८ ।।\n\nगुरुवर्जं चरप्राप्तौ लब्ध्वा चरपदोदकम् ।\n\nतदेव गुरुपादोदमिति मत्वा पिबेत् तदा ।। ९ ।।\n\nपाद्यं दत्वा विभोस्तस्य गृह्णीयात् पादतो जलम् ।\n\nशतधारेण मन्त्रेण पञ्चाक्षरयुतेन च ।। १० ।।\n\nधृत्वा शिरसि पादाम्बु महत्फलमवाप्नुयात् ।\n\nऋतं सत्यमिति प्राश्य चाऽनन्तफलमश्नुते ।। ११ ।।\n\nअकालमृत्युमथनं सर्वव्याधिविनाशनम् ।\n\nसर्वपापोपशमनं शम्भोः पादोदकं शुभम् ।। १२ ।।\n\nमङ्गलं मङ्गलानां च सर्वपावनपावनम् ।\n\nदुष्टग्रहोपशमनम् इष्टसिद्धिप्रदायकम् ।। १३ ।।\n\nप्. ४६)\n\nसर्वदुःखप्रशमनं सर्वोपद्रवनाशनम् ।\n\nसर्वसिद्धिप्रदं सद्यः सर्वेषां मुक्तिदायकम् ।। १४ ।।\n\nएकमूर्तेस्त्रयो भागा गुरुर्लिङ्गं च जङ्गमः ।\n\nतदेवंगुणकं ग्राह्यं गुरुजङ्गमयोरपि ।। १५ ।।\n\nपादोदकमहिमा\n\nशोषणं पापपङ्कस्य दीपनं ज्ञानतेजसः ।\n\nगुरोः पादोदकं चित्रं संसारद्रुमनाशनम् ।। १६ ।।\n\nसर्वतीर्थाभिषेके या शुद्धिर्मनसि जायते ।\n\nगुरोरङ्घ्रिस्पर्शजले शिरसा धारिते हि सा ।। १७ ।।\n\nसप्तसागरपर्यन्तं तीर्थस्नानफलं सदा ।\n\nगुरोरङ्घ्रिपयोबिन्दुसहस्रांशं न पूरयेत् ।। १८ ।।\n\nचरपादोदमहिमा वर्णितुं केन शक्यते ।\n\nतद्धि मोचयितुं सद्यः शक्नुते यच्चराचरम् ।। ११ ।।\n\nप्.४७)\n\n५. प्रसादस्वरूपं माहात्म्यं च\n\nअथ वक्ष्ये प्रसादस्य रूपं तद्वैभवं शृणु ।\n\nगुरुलिङ्गजङ्गमानां भुक्तशेषः प्रसादकः ।। २० ।।\n\nत्रिविधः प्रसादः\n\nशुद्धसिद्धप्रसिद्धाख्यः स हि मुक्त्येकसाधनः ।\n\nद्वयोस्त्रयाणां वा लाभे ग्राह्योऽयं पादतीर्थवत् ।। २१ ।।\n\nशिवेन भुक्तं भुञ्जीयात् तत्पीतं हि जलं पिबेत् ।\n\nशिवाघ्रातं सदा जिघ्रेदेष धर्मः सनातनः ।। २२ ।।\n\nशिवार्पितस्यैव प्रसादस्य परिग्राह्यत्वम्\n\nभुञ्जते ये तु सम्मूढास्त्र्यम्बकायासमर्पितम् ।\n\nते भुञ्जते क्रिमीनेनांस्यधो गच्छन्ति शाश्वतम् ।। २३ ।।\n\nप्. ४८)\n\nपत्रं पुष्पं फलं तोयमन्नपानाद्यमौषधम् ।\n\nअसमर्प्य न भुञ्जीत भगवन्तं सदाशिवम् ।। २४ ।।\n\nशब्दस्पर्शरूपरसगन्धतन्मात्रपञ्चकम् ।\n\nअसमर्प्य न भुञ्जीत भगवन्तमुमापतिम् ।। २५ ।।\n\nयदिन्द्रियागतं किञ्चिद् यत्सुखं तच्छिवार्पितम् ।\n\nतत्प्रसादं च भोक्तव्यं तदिन्द्रियमुखेन च ।। २६ ।।\n\nसंयोगेषु वियोगेषु चाणुमात्रसुखानि च ।\n\nइष्टलिङ्गे समर्प्यैव भुञ्जीयात् तानि सन्ततम् ।। २७ ।।\n\nसमर्पणं द्विधा प्रोक्तं स्थूलसूक्ष्मविभेदतः ।\n\nयच्छब्दाद्यविभागेनैवेष्टलिङ्गे समर्प्यते ।।\n\nद्रव्यं तत्स्थूलमित्युक्तमर्चाङ्गं तत्प्रकीर्तितम् ।। २८ ।।\n\nशब्दादिविषया यत्र भावेनैव न चान्यथा ।\n\nसमर्प्यते रूपमेव तद्धि स्थूलं (सूक्ष्मं) प्रकीर्तितम् ।। २९ ।।\n\nअर्चाङ्गं स्थूलमित्युक्तं सूक्ष्मं स्यादौपभोगिकम् ।\n\nपदार्थभोगावसरे शब्दादीनां विभागतः ।।\n\nसमर्पणं हि तत्सूक्ष्ममिदं स्यात् सार्वकालिकम् ।। ३० ।।\n\nप्. ४९)\n\nयदा येनेन्द्रियेणैव विषयो ह्युपभुज्यते ।\n\nतदिन्द्रियगते लिङ्गे ह्यर्पणं सूक्ष्ममीरितम् ।। ३१ ।।\n\nसमर्पणविशेषं ये भक्ताः सम्यग् विजानते ।\n\nशम्भोः प्रसादमतुलमश्रमं विन्दते हि ते ।। ३२ ।।\n\nप्रसादलक्षणं महिमा च\n\nसमर्पितः प्रसादैककारणत्वान्महेशितुः ।\n\nप्रसादत्वेन विख्यातः परमानन्ददायकः ।। ३३ ।।\n\nऋतं सत्यं परं ब्रह्मामृतमित्यपि गीयते ।\n\nप्रसादस्तस्य महिमा केन वा वर्ण्यते कथम् ।। ३४ ।।\n\nगुरूच्छिष्टं पुरोडाशं चरस्यापि विशेषतः ।\n\nचरगुर्वोः प्रसादस्तु ध्रुवं पावित्र्यदायकः ।। ३५ ।।\n\nप्रसादमहिमाऽचिन्त्यः प्रोक्तो देवगुरो तव ।\n\nगोपनीयः प्रयत्नेन किमन्यच्छ्रोतुमिच्छसि ।। ३६ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nक्रियापादे पादोदकप्रसादस्वरूपनिरूपणं नाम पञ्चमः पटलः ।। ५ ।।\n\nषष्ठः पटलः\n\nबृहस्पतिरुवाच\n\nअप्रमेयप्रभावाढ्य जगदीश नमोऽस्तु ते ।\n\nश्रुत्वा प्रसादभूमानं कृतकृत्योऽस्मि साम्प्रतम् ।। १ ।।\n\nषष्ठस्य भस्मनश्चापि यन्माहात्म्यमनुत्तमम् ।\n\nतदप्यावेद्य कृपया धन्यं संपादयाद्य माम् ।। २ ।।\n\nअनन्तरुद्र उवाच\n\nब्रह्मन्नावेदयिष्यामि भस्मसंपादनं तथा ।\n\nधारणं वैभवं चापि सावधानमनाः शृणु ।। ३ ।।\n\n६. भस्माख्यं षष्ठमावरणम्\n\nविद्याशक्तिः समस्तानां शक्तिरित्यभिधीयते ।\n\nगुणत्रयाश्रया विद्या सा विद्या च तदाश्रया ।। ४४ ।।\n\nगो - गोमय - गोमूत्रस्वरूपनिरूपणम्\n\nगुणत्रयमिदं धेनुर्विद्याऽभूद्गोमयं शुभम् ।\n\nमूत्रं चोपनिषत् प्रोक्तं कुर्याद्भस्म ततः परम् ।। ५ ।।\n\nभस्मसम्पादनविधिः\n\nपञ्चाक्षरेण मन्त्रेण धेनुं तत्राभिमन्त्रयेत् ।\n\nअष्टोत्तरशतेनाथ प्राशयेत् तु जलं तृणम् ।। ६ ।।\n\nप्. ५२)\n\nउपोष्य च चतुर्दश्यां शुक्ले कृष्णेऽथवा व्रती ।\n\nपरेद्युः प्रातरुत्थाय शुचिर्भूत्वा समाहितः ।। ७ ।।\n\nकृतस्नानो धौतवस्त्रः पयोऽर्थं विसृजेच्च गाम् ।\n\nउत्थाप्य गां प्रयत्नेन गायत्र्या मूत्रमाहरेत् ।। ८ ।।\n\nसौवर्णे राजते ताम्रे धारयेन्मृण्मये घटे ।\n\nपौष्करेऽथ पलाशे वा पात्रे गोशृङ्ग एव वा ।। ९ ।।\n\nआददीत हि गोमूत्रं मूलमन्त्रेण गोमयम् ।\n\nअभूमिपातं गृह्णीयात् पात्रे पूर्वोदिते गृहे ।। १० ।।\n\nगोमयं शोधयेद् विद्वान् मूलमन्त्राष्टकेन च ।\n\nदशजप्तेन मन्त्रेण गोमूत्रं शोधयेत् तथा ।। ११ ।।\n\nभवाय नममन्त्रेण गोमूत्रं गोमये क्षिपेत् ।\n\nशर्वाय नम इत्येवं पिण्डानां च चतुर्दश ।। १२ ।।\n\nकुर्यात् संशोष्य किरणैः सप्तमूलेन चाहरेत् ।\n\nविदध्यादथ पूर्वोक्तपात्रे गोमयपिण्डकान् ।। १३ ।।\n\nप्. ५३)\n\nआहुतिविधानम्\n\nशैवागमोक्तविधिना प्रतिष्ठाप्याग्निमर्चयेत् ।\n\nपिण्डांश्च निक्षिपेत् तत्र चाद्यन्तप्रणवेन तु ।। १४ ।।\n\nषडक्षरस्य मन्त्रस्य व्यावृत्तस्य तथाऽक्षरैः ।\n\nस्वाहान्तैर्जुहुयात् तत्र वर्णैर्गोमयपिण्डकान् ।। १५ ।।\n\nमूलेनैवाज्यभागौ च प्रक्षिपेदेव संयतः ।\n\nततो निधनपतये त्रयोविंशं जुहोति च ।।\n\nहोतव्याः पञ्चब्रह्माख्या नमो देवाय शम्भवे ।। १६ ।।\n\nइति सर्वाहुतीर्हुत्वा चतुर्थ्यन्तैश्च मन्त्रकैः ।\n\nभवः शर्वो मृडो रुद्रो हरः शम्भुर्महेश्वरः ।। १७ ।।\n\nएतैश्च जुहुयाद् विद्वान् मूलमन्त्राष्टकं तथा ।\n\nशिवाय त्रयहोमश्च स्विष्टकृन्मूलमन्त्रतः ।। १८ ।।\n\nप्. ५४)\n\nइत्थं शेषं तु निर्वर्त्य पूर्णपात्रोदकं तथा ।\n\nअष्टोत्तरशतेनाथ तर्पयेच्छुद्धमानसः ।। १९ ।।\n\nपुलकाहरणम्\n\nपञ्चब्रह्मेण मन्त्रेण तज्जलं शिरसि क्षिपेत् ।\n\nदशवारं तु जप्तेन दिक्षु तोयं विनिक्षिपेत् ।।\n\nशैवानां दक्षिणां दत्वा शान्त्यै पुलकमाहरेत् ।। २० ।।\n\nशैवानामाहरिष्यामि सर्वेषां कर्मगुप्तये ।\n\nजातवेदसमेनं त्वां पुलकैश्छादयाम्यहम् ।। २१ ।।\n\nमन्त्रेणानेन तं वह्निं पुलकैश्छादयेत् ततः ।\n\nत्रिदिनं ज्वलनस्थित्यै छादनं पुलकं स्मृतम् ।।\n\nब्राह्मणान् भोजयेद् भक्त्या स्वयं भुञ्जीत वाग्यतः ।। २२ ।।\n\nदिनत्रयेण यदि वा प्रथमे दिवसेऽथवा ।\n\nद्वितीये वा तृतीये वा प्रातः स्नात्वा सिताम्बरः ।। २३ ।।\n\nशुक्लभास्वद्यज्ञसूत्रः शुद्धभस्मानुलेपनः ।\n\nमूलमन्त्रं समुच्चार्य पुलकं भस्म सन्त्यजेत् ।। २४ ।।\n\nप्. ५५)\n\nततश्चावाहनमुखानुपचारांस्तु षोडश ।\n\nकृत्वाऽहृत्य तथा शैवं ततोऽग्निमुपसंहरेत् ।। २५ ।।\n\nसद्यादिमन्त्रेण भस्मशुद्धीकरणम्\n\nसद्यादिकेन मन्त्रेण गृह्णीयाद् भस्म चोत्तमम् ।\n\nतदनन्तरमन्त्रेण प्रमृज्य च ततः परम् ।।\n\nसंयोज्य गन्धसलिलैः कपिलामूत्रकेण वा ।। २६ ।।\n\nचन्द्रकुङ्कुमकस्तूरीमुशीरं चन्दनं तथा ।\n\nअगरुद्वितयं चैव चूर्णयित्वा तु सूक्ष्मतः ।। २७ ।।\n\nप्रणवेनाहरेद् विद्वान् बृहतो वटकानथ ।\n\nअघोरमन्त्रतश्चाथ दशजप्तेन मूलतः ।। २८ ।।\n\nभस्मसम्पादनस्य विधानान्तरम्\n\nविधान्तरं प्रवक्ष्यामि भस्मसंपादनं लघु ।\n\nसद्येन गोशकृद् ग्राह्यं वामेन त्वभिमन्त्रयेत् ।। २९ ।।\n\nअघोरेण दहेत् पिण्डं ग्राह्यं तत्पुरुषेण तु ।\n\nनित्यमीशानमन्त्रेण स्वाङ्गे धार्यं प्रयत्नतः ।। ३० ।।\n\nप्. ५६)\n\nभस्मत्रैविध्यम् \n\nशान्तिकं पौष्टिकं भस्म कामदं च त्रिधा भवेत् ।\n\nगोमयं योनिसम्बद्धं यद्धस्तेनैव गृह्यते ।।\n\nब्रह्ममन्त्रैश्च संदग्धं तच्छान्तिकमिहोच्यते ।। ३१ ।।\n\nसावधानेन गोयोनिनिस्सृतं गोमयं तु यत् ।\n\nअन्तरिक्षे गृहीत्वा तं षडङ्गेन दहेत् ततः ।।\n\nपौष्टिकं तु समाख्यातं कामदं तु ततः शृणु ।। ३२ ।।\n\nसुशुद्धे भूतले दैवात् पतितं गोमयं तु यत् ।\n\nप्रसादेन दहेदेवमेतत् कामदमुच्यते ।। ३३ ।।\n\nभस्मधारणम्\n\nशिवाग्निजनितं भस्म शस्तं स्याच्छिवयोगिनाम् ।\n\nविरजानलजं चैव धार्यं भस्म महामुनेः ।। ३४ ।।\n\nऔपासनसमुत्पन्नं गृहस्थानां विशिष्यते ।\n\nसमिदग्निसमुत्पन्नं शस्तं वै ब्रह्मचारिणाम् ।। ३५ ।।\n\nत्रैवर्णिकानां सर्वषामग्निहोत्रसमुद्भवम् ।\n\nशूद्राणां श्रोत्रियागारपचनाग्निसमुद्भवम् ।।\n\nअन्येषामपि सर्वेषां धार्यं दावानलोद्भवम् ।। ३६ ।।\n\nप्. ५७)\n\nभस्मस्नानोद्धूलनविधिः\n\nभस्मस्नानविधिं वक्ष्याम्यशेषाघौघनाशनम् ।\n\nभस्ममुष्टिं समादाय संहितामन्त्रमन्त्रितम् ।।\n\nमस्तकात् पादपर्यन्तं भस्मस्नानं समाचरेत् ।। ३७ ।।\n\nईशेन पञ्चधा भस्म विकिरेन्मूर्ध्नि यत्नतः ।\n\nमुखे चतुस्तत्पुरुषेणाघोरेणाष्टधा हृदि ।। ३८ ।।\n\nवामेन गुह्यदेशे तु त्रिदशधा ततः पुनः ।\n\nअष्टधा सद्यमन्त्रेण पादमुद्धूल्य यत्नतः ।।\n\nसर्वाङ्गोद्धूलनं कुर्यात् पञ्चभिर्ब्रह्मभिः पुनः ।। ३९ ।।\n\nत्रिविधं भस्मधारणम्\n\nउद्धूलनं ततश्चैवमवगुण्ठनमेव च ।\n\nत्रिपुण्ड्रं चेति विख्यातं त्रिविधं भस्मधारणम् ।। ४० ।।\n\nप्. ५८)\n\nपञ्चभिर्ब्रह्मभिर्वाऽपि मूलमन्त्रेण वा पुनः ।\n\nसम्मन्त्र्य निर्जलं भस्म तेन लिम्पेत् सुसंयतः ।।\n\nसर्वाङ्गमापादशिखमुद्धूलनमिदं स्मृतम् ।। ४१ ।।\n\nभस्मना मन्त्रितेनैव सजलेनानुलेपनम् ।\n\nअवगुण्ठनमाख्यातं त्रिपुण्ड्रमथ कथ्यते ।। ४२ ।।\n\nत्रिपुण्ड्रधारणद्वात्रिंशत्स्थानानि\n\nत्रिपुण्ड्रं कारयेद्धीमान् ब्रह्मविष्णुशिवात्मकम् ।\n\nमध्याङ्गुलिभिरादाय त्रिसृभिर्मूलमन्त्रितम् ।। ४३ ।।\n\nद्वात्रिंशत्स्थानके वाथ षोडशस्थानकेऽथवा ।\n\nअष्टस्थाने तथा चैवं पञ्चस्थाने च योजयेत् ।। ४४ ।।\n\nउत्तमाङ्गे ललाटे च कर्णयोर्नेत्रयोर्द्वयोः ।\n\nनासावक्त्रगलेष्वेवमंसद्वयम् अनन्तरम् ।। ४५ ।।\n\nकूर्परे मणिबन्धे च हृदये पार्श्वयोर्द्वयोः ।\n\nनाभौ गुह्यद्वये चैव ऊर्वोः स्फिग्बिम्बजानुषु ।।\n\nजङ्घाद्वये पादयोश्च द्वात्रिंशत् स्थानमुत्तमम् ।। ४६ ।।\n\nअष्टमूर्त्र्यष्टविद्येशदिक्पालवसवोऽधिपाः ।\n\nएतेषां नाममात्रेण त्रिपुण्ड्रं धारयेद् बुधः ।। ४७ ।।\n\nप्. ५९)\n\nषोडशस्थानानि\n\nविदध्यात् षोडशस्थाने त्रिपुण्ड्रं च समाहितः ।\n\nशीर्षके च ललाटे च कर्णे चांसद्वयेऽपि च ।। ४८ ।।\n\nकूर्परे मणिबन्धे च हृदये नाभिपार्श्वयोः ।\n\nपृष्ठे चैवं प्रतिष्ठायां जपेत् तत्राधिदैवतम् ।। ४९ ।।\n\nशिवं शक्तिं च सादाख्यमीशं रुद्राख्यमेव च ।\n\nनासत्यो दस्रकश्चैवमश्विनौ द्वौ समीरितौ ।।\n\nवामादिनवशक्तीश्च एताः षोडश देवताः ।। ५० ।।\n\nअथवा मूर्ध्नि वक्त्रे च कर्णयोर्घ्राणके तथा ।\n\nबाहुद्वये च हृदये नाभ्यामूर्वोर्युगे तथा ।।\n\nजानुद्वये च पदयोः पृष्ठभागे च षोडश ।। ५१ ।।\n\nशिवः स्कन्दश्च चन्द्रार्कौ विघ्नेशो विष्णुरेव च ।\n\nश्रीश्चैव हृदये तद्वत् तथा नाभौ प्रजापतिः ।। ५२ ।।\n\nप्. ६०)\n\nनागाश्च नागकन्याश्च ऋषयो ऋषिकन्यकाः ।\n\nपादयोस्तु समुद्राश्च तीर्थं पृष्ठेऽपि च स्मृताः ।। ५३ ।।\n\nअष्टस्थानानि\n\nएवं वा षोडशस्थानमष्टस्थानमथोच्यते ।\n\nशिरः स्थानं ललाटं च कर्णद्वयमनन्तरम् ।। ५४ ।।\n\nअंसयुग्मं च हृदयं नाभिरित्यष्टमं भवेत् ।\n\nब्रह्मा च ऋषयः सप्त देवताश्च प्रकीर्तिताः ।। ५५ ।।\n\nअथवा निटिलं बाहू हृदयं नाभिरेव च ।\n\nभस्मस्थानानि कथ्यन्ते पञ्चब्रह्माणि देवताः ।। ५६ ।।\n\nयथा संभवमाकुर्याद् देशकालाद्यपेक्षया ।\n\nउद्धूलनेऽप्यशक्तश्चेत् त्रिपुण्ड्रादीनि कारयेत् ।। ५७ ।।\n\nत्रिपुण्ड्रधारणविधिः\n\nऊर्ध्वपुण्ड्रं भवेत् साम मध्यपुण्ड्रं यजूंषि च ।\n\nअधःपुण्ड्रमृचः साक्षात् तस्मात् पुण्ड्रं त्रियायुषम् ।। ५८ ।।\n\nप्. ६१)\n\nअग्निरित्यादिभिर्मन्त्रैर्जाबालोपनिषद्गतैः ।\n\nसर्वैरुद्धूलनं कार्यं भस्मना सजलेन च ।। ५९ ।।\n\nत्रियायुषेण मन्त्रेण बुधैस्तिर्यक्त्रिपुण्ड्रकम् ।\n\nधार्यं सदा द्विजश्रेष्ठैर्धार्मिकैर्वैदपारगैः ।। ६० ।।\n\nमेधावीत्यादिना वाऽपि ब्रह्मचारी दिने दिने ।\n\nभस्मना सजलेनैव धारयेच्च त्रिपुण्ड्रकम् ।। ६१ ।।\n\nत्रियम्बकेन मन्त्रेण प्रणवेन शिवेन च ।\n\nगृहस्थश्च वनस्थश्च धारयेच्च त्रिपुण्ड्रकम् ।। ६२ ।।\n\nओंकारेण त्रिरुक्तेन सहंसेन त्रिपुण्ड्रकम् ।\n\nधारयेद् भिक्षुको नित्यमित्येतच्छिवशासनम् ।। ६३ ।।\n\nभस्ममहिमा\n\nभस्म ज्योतिः समाम्नातमवश्यं तस्य धारणात् ।\n\nसंसारसागरं तीर्त्वा कैवल्यफलमश्नुते ।। ६४ ।।\n\nभस्मसंधारणादेव सर्वतीर्थफलं भवेत् ।\n\nभस्मसंधारणात् सर्वं भस्मीभवति किल्बिषम् ।। ६५ ।।\n\nभस्मेदं शाम्भवं ज्योतिस्तद्ध्यानाद् ध्यात ईश्वरः ।\n\nभस्मसंदर्शनादेव शिवदर्शनमश्नुते ।। ६६ ।।\n\nप्. ६२)\n\nभूतप्रेतपिशाचाश्च महारोगाश्च दुस्सहाः ।\n\nभस्मदर्शनमात्रेण पलायन्ते न संशयः ।। ६७ ।।\n\nभूतविद्रावणे पापसंहृतौ मुक्तिसाधने ।\n\nन भस्मनोऽन्यत् सदृशमित्येतच्छिवशासनम् ।। ६८ ।।\n\nभस्मनो महिमाऽगण्यस्तं वक्तुं केन शक्यते ।\n\nतथापि कश्चिद् गदितः किमन्यच्छ्रोतुमिच्छसि ।। ६९ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nक्रियापादे भस्मस्वरूपनिरूपणं नाम षष्ठः पटलः ।। ६ ।।\n\nसप्तमः पटलः\n\nबृहस्पतिरुवाच \n\nअपारमहिमाधार करुणाभरणोज्ज्वल ।\n\nधन्योऽस्मि भस्मनोऽचिन्त्यमहिम्नः परिवेदनात् ।। १ ।।\n\nरुद्राक्ष महिमानं च विबोध्य कृपया विभो ।\n\nशिष्यं मामनुगृह्णीष्व सुरासुरनमस्कृत ।। २ ।।\n\nअनन्तरुद्र उवाच\n\nरुद्राक्षस्वरूपं महिमा च \n\nगीष्पते ते प्रवक्ष्यामि रुद्राक्षाणां यथोदयम् ।\n\nधारणं महिमानं च शृणुष्वैकाग्रमानसः ।। ३ ।।\n\nरुद्राक्षोत्पत्तिः\n\nत्रिपुराणां वधार्थाय विभुना शम्भुना पुरा ।\n\nउन्मीलितानि चक्षूंषि दिव्यं वर्षसहस्रकम् ।। ४ ।।\n\nउभाभ्यां चारुपक्ष्मभ्यां पतिता जलबिन्दवः ।\n\nत एव बिन्दवो जाता महारुद्राक्षवृक्षकाः ।।\n\nस्थावरत्वम् अनुप्रापुर्भक्तानुग्रहकारणात् ।। ५ ।।\n\nप्. ६४)\n\nरुद्राक्षमहिमा\n\nश्रोत्रियाय सवत्साया धेनोर्दानेन यत्फलम् ।\n\nतत्फलं लक्षगुणितं दर्शनाल्लभते नरः ।। ६ ।।\n\nपुनस्तु कोटिगुणितं फलं तत्स्पर्शनाद् भवेत् ।\n\nतस्य कोटिशतं पुण्यं लभते धारणान्नरः ।। ७ ।।\n\nलक्षकोटिसहस्राणि लक्षकोटिशतानि च ।\n\nतज्जपाल्लभते पुण्यं रुद्राक्षैर्भक्तिमान्नरः ।। ८ ।।\n\nरुद्राक्षभेदाः\n\nरुद्राक्षाणां तु सद्भक्त्या धारणे स्यान्महाफलम् ।\n\nधात्रीफलप्रमाणं तु श्रेष्ठमेतदुदाहृतम् ।। ९ ।।\n\nबदरीफलमात्रं तु मध्यमं प्रोच्यते बुधैः ।\n\nअधमं चणमात्रं स्यादिति विद्धि बृहस्पते ।। १० ।।\n\nब्राह्मणाः क्षत्रिया वैश्याः शूद्राश्चेति शिवाज्ञया ।\n\nवृक्षा जाताः पृथिव्यां तु तज्जातीयाः शुभाक्षकाः ।। ११ ।।\n\nश्वेतास्तु ब्राह्मणा ज्ञेयाः क्षत्रिया रक्तवर्णकाः ।\n\nपीता वैश्यास्तु विज्ञेयाः कृष्णाः शूद्रा उदाहृताः ।। १२ ।।\n\nप्. ६५)\n\nब्राह्मणो बिभृयाच्छ्वेतान् रक्तान् राजा तु धारयेत् ।\n\nपीतान् वैश्यस्तु बिभृयात् कृष्णान् शूद्रस्तु धारयेत् ।। १३ ।।\n\nवर्ज्या रुद्राक्षाः\n\nताम्राः स्निग्धा दृढाः स्थूलाः कण्टकैः संयुताः शुभाः ।\n\nक्रिमिदष्टं छिन्नभिन्नं कण्टकैर्हीनमेव च ।।\n\nव्रणयुक्तमवृत्तं च षड्रुद्राक्षान् विवर्जयेत् ।। १४ ।।\n\nउत्तमादिभेदाः\n\nस्वयमेव कृतद्वारं रुद्राक्षं स्यादिहोत्तमम् ।\n\nयत्तु पौरुषयत्नेन कृतं तन्मध्यमं भवेत् ।। १५ ।।\n\nसमान् स्निग्धान् दृढान् वृत्तान् क्षौमसूत्रेण धारयेत् ।\n\nसर्वगात्रेण साम्येन सामान्यानि विचक्षणः ।। १६ ।।\n\nनिकषे हेमरेखेव यस्य रेखा प्रदृश्यते ।\n\nतदक्षमुत्तमं विद्यात् तद्धार्यं शिवपूजकैः ।। १७ ।।\n\nरुद्राक्षधारणस्थलानि संख्या च\n\nशिखायामेकरुद्राक्षं त्रिंशत्तु शिरसा वहेत् ।\n\nद्वात्रिंशत् तु गले दद्याद् बाह्वोः षोडश षोडश ।।१८ ।।\n\nप्. ६६)\n\nद्वादशं मणिबन्धे च स्कन्धे पञ्चशतं वहेत् ।\n\nअष्टोत्तरशतैर्मालां जपयज्ञे प्रकल्पयेत् ।। १९ ।।\n\nद्विसरं त्रिसरं वाऽपि सराणां पञ्चकं तु वा ।\n\nसराणां सप्तकं वाऽपि बिभृयात् कण्ठदेशतः ।। २० ।।\n\nमकुटे कुण्डले चैव कर्णिकाहारकेषु च ।\n\nकेयूरे कटके चैव कुक्षिबन्धे विशेषतः ।।\n\nसुप्ते पीते सदा कालं रुद्राक्षान् धारयेन्नरः ।। २१ ।।\n\nत्रिशतं त्वधमं पञ्चशतं मध्यममुच्यते ।\n\nसहस्रमुत्तमं प्रोक्तमेवं भेदेन धारयेत् ।। २२ ।।\n\nमन्त्रपुरस्सरं रुद्राक्षधारणम्\n\nशिरसीशानमन्त्रेण कण्ठे तत्पुरुषेण च ।\n\nअघोराख्येन मन्त्रेण करयोर्धारयेत् सुधीः ।।\n\nपञ्चाशदक्षसहितां व्योमव्यापीति चोदरे ।। २३ ।।\n\nप्. ६७)\n\nपञ्चब्रह्मभिरङ्गैश्च त्रिमाला पञ्च सप्त च ।\n\nअथवा मूलमन्त्रेण सर्वाण्यक्षाणि धारयेत् ।। २४ ।।\n\nमुखभेदेन रुद्राक्षमहिमा\n\nएकवक्त्रं तु रुद्राक्षं परतत्त्वस्वरूपकम् ।\n\nतद्धारणात् परे तत्त्वे लीयते विजितेन्द्रियः ।। २५ ।।\n\nद्विवक्त्रं चैव रुद्राक्षमर्धनारीश्वरात्मकम् ।\n\nधारणादर्धनारीशः प्रीयते तस्य नित्यशः ।। २६ ।।\n\nत्रिवक्त्रमनलः साक्षात् स्त्रीहत्यां दहति क्षणात् ।\n\nत्रिमुखं चैव रुद्राक्षमग्नित्रयमुदाहृतम् ।।\n\nतद्धारणेन हुतभुक् तुष्यति स्फुटकामदः ।। २७ ।।\n\nचतुर्मुखं तु रुद्राक्षं ब्रह्मरूपमुदाहृतम् ।\n\nपञ्चवक्त्रं तु रुद्राक्षं पञ्चब्रह्मस्वरूपकम् ।। २८ ।।\n\nपञ्चवक्त्रं स्वयं ब्रह्म ब्रह्महत्यां व्यपोहति ।\n\nतस्य धारणमात्रेण संतुष्यति सदाशिवः ।। २९ ।।\n\nषड्वक्त्रं तु रुद्राक्षं कार्तिकेयाधिदैवतम् ।\n\nविनायकाधिदैवं च दत्तेऽविघ्नं श्रियं वराम् ।। ३० ।।\n\nप्. ६८)\n\nसप्तवक्त्रं तु रुद्राक्षं सप्तमात्रधिदैवतम् ।\n\nतद्धारणेन सुप्रीता जयं ददति मातरः ।। ३१ ।।\n\nअष्टवक्त्रं तु रुद्राक्षं दिगधीशाधिदैवतम् ।\n\nवस्वष्टकप्रियं चैव गङ्गाप्रीतिकरं शुभम् ।।\n\nतद्धारणादिमे प्रीता ददते तस्य वाञ्छितम् ।। ३२ ।।\n\nनववक्त्रं तु रुद्राक्षं नवशक्त्यधिदैवतम् ।\n\nतस्य धारणमात्रेण प्रीयन्ते नवशक्तयः ।। ३३ ।।\n\nदशवक्त्रं तु रुद्राक्षं यमदैवमुदाहृतम् ।\n\nतथाऽस्य प्रीतिजनकं धारणे नात्र संशयः ।। ३४ ।।\n\nएकादशमुखं चाक्षं रुद्रैकादशदैवतम् ।\n\nतदिन्द्रदैवतं प्रोक्तं सदा सौभाग्यवर्धनम् ।। ३५ ।।\n\nरुद्राक्षं द्वादशमुखं महाविष्णुस्वरूपकम् ।\n\nद्वादशादित्यदैवं च देवताप्रीतिवर्धनम् ।। ३६ ।।\n\nत्रयोदशमुखं चाक्षं कामदं शुद्धिदं शुभम् ।\n\nतस्य धारणमात्रेण कामदेवः प्रसीदति ।। ३७ ।।\n\nप्. ६९)\n\nचतुर्दशमुखं चाक्षं रुद्रनेत्रसमुद्भवम् ।\n\nसर्वव्याधिहरं चैव सदारोग्यमवाप्नुयात् ।। ३८ ।।\n\nतन्मुखं रुद्रमित्याहुस्तद्बिन्दुः सर्वदेवताः ।\n\nरुद्राक्षधारणात् सद्यः सर्वपापैः प्रमुच्यते ।। ३९ ।।\n\nसंख्यानिरूपणम्\n\nरुद्राक्षधारणं पुण्यं केन वा सदृशं भवेत् ।\n\nसहस्रं धारयेद् यस्तु रुद्राक्षाणां धृतव्रतः ।।\n\nसुरासुरा नमन्त्येनं यथा रुद्रस्तथैव सः ।। ४० ।।\n\nअभावे तु सहस्रस्य बाह्वोः षोडश षोडश ।\n\nएकं शिखायां करयोर्द्वादश द्वादश द्वयोः ।। ४१ ।।\n\nद्वात्रिंशत् कण्ठदेशे तु प्रत्येकं कर्णयोश्च षट् ।\n\nउरस्यष्टोत्तरशतं चत्वारिंशच्च मस्तके ।।\n\nधारयेद् यस्तु रुद्राक्षं रुद्रवत् पूज्यते सदा ।। ४२ ।।\n\nमुक्तादिना सह रुद्राक्षधारणम्\n\nमुक्ताप्रवालस्फटिकरौप्यवैडूर्यकाञ्चनैः ।\n\nधारयेद् यस्तु रुद्राक्षान् स रुद्रो नात्र संशयः ।। ४३ ।।\n\nकेवलं वाऽपि रुद्राक्षान् रुद्रमुद्रान् बिभर्ति यः ।\n\nतं न स्पृशन्ति पापानि तमांसीव विभावसुम् ।। ४४ ।।\n\nप्. ७०)\n\nरुद्राक्षमहिमा\n\nरुद्राक्षमालया जप्तो मन्त्रोऽनन्तफलप्रदः ।\n\nअरुद्राक्षजपः पुंसां तावन्मात्रफलप्रदः ।। ४५ ।।\n\nयस्याङ्गे नास्ति रुद्राक्ष एकोऽपि बहुपुण्यदः ।।\n\nतस्य जन्म निरर्थं स्यात् त्रिपुण्ड्ररहितं यथा ।। ४६ ।।\n\nमूर्ध्नि विन्यस्य रुद्राक्षं यः स्नाति मतिमान्नरः ।\n\nगङ्गास्नानफलं तस्य जायते नात्र संशयः ।। ४७ ।।\n\nपूजयेद्यस्तु रुद्राक्षं कृत्वा तोयाभिषेचनम् ।\n\nयत्फलं लिङ्गपूजायां तदेवाप्नोति निश्चितम् ।। ४८ ।।\n\nरुद्राक्षमहिमाऽपारः कश्चिदुक्तो मयाऽनघ ।\n\nगोपनीयः प्रयत्नेन किमतः श्रोतुमिच्छसि ।। ४९ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nक्रियापादे रुद्राक्षस्वरूपनिरूपणं नाम सप्तमः पटलः ।। ७ ।।\n\nअष्टमः पटलः\n\nबृहस्पतिरुवाच\n\nअनुत्तरज्ञाननिधे परानन्दसुधाम्बुधे ।\n\nश्रीमदीयमुखाम्भोजान्मकरन्दमिव सृतम् ।। १ ।।\n\nमहिमानमिहाकर्ण्य रुद्राक्षाणामनुत्तमम् ।\n\nसंतृप्तो विवशश्चास्मि धन्योऽस्मि सुरसन्नुत ।। २ ।।\n\nश्रीमत्पञ्चाक्षरस्यापि विधानं महिमोन्नतिम् ।\n\nउपदिश्य कृपादृष्ट्या विलोक्यानुगृहाण माम् ।। ३ ।।\n\nअनन्तरुद्र उवाच\n\nअधुना ते प्रवक्ष्यामि पञ्चाक्षरमहामनोः ।\n\nस्वरूपं महिमानं च पुरश्चर्याविधिं क्रमात् ।। ४ ।।\n\nपञ्चाक्षरमन्त्रस्वरूपं महिमा च\n\nआदौ नमः प्रयोक्तव्यं शिवायेति ततः परम् ।\n\nसैषा पञ्चाक्षरी विद्या सर्वश्रुतिशिवागता ।। ५ ।।\n\nशब्दजातस्य सर्वस्य बीजभूता समासतः ।\n\nआदौ शिवमुखोद्गीर्णा सा तस्यैवात्मवाचिका ।। ६ ।।\n\nप्. ७२)\n\nतप्तचामीकरप्रख्या पीनोन्नतपयोधरा ।\n\nचतुर्भुजा त्रिनयना बालेन्दुकृतशेखरा ।। ७ ।।\n\nपद्मोत्पलधरा सौम्या वरदाऽभयपाणिका ।\n\nसर्वलक्षणसंपन्ना सर्वाभरणभूषिता ।। ८ ।।\n\nसिद्धपद्मासनासीना नीलकुञ्चितमूर्धजा ।\n\nइयं प्रणवपूर्वा तु षडक्षरीति कथ्यते ।। ९ ।।\n\nषडक्षरी विद्या\n\nद्विजैरियं तु जप्तव्या नित्यं प्रणवपूर्विका ।\n\nस्त्रीभिः शूद्रैश्च जप्तव्या नमोऽन्ता प्रणवं विना ।। १० ।।\n\nऋष्यादिन्यासः\n\nवामदेव ऋषिश्चास्य पङ्क्तिश्छन्द उदाहृतः ।\n\nदेवता स शिवः साक्षात् प्रणवो बीज उच्यते ।।\n\nउमा शक्तिरिति प्रोक्ता न्यासश्चैवं षडक्षरैः ।। ११ ।।\n\nजपविधानम्\n\nध्यात्वा संपूज्य मनसि बाह्ये वा परमेश्वरम् ।\n\nजपं कुर्यात् प्रयत्नेन ध्यायन् साम्बं त्रियम्बकम् ।। १२ ।।\n\nप्. ७३)\n\nसहस्रं वा तदर्धं वा शतं वाऽथ जपेन्मनुम् ।\n\nएवं यः कुरुते नित्यं स शिवो हि न संशयः ।। १३ ।।\n\nवर्णादिनिरूपणम्\n\nअस्याः पञ्चविधा वर्णाः प्रस्फुरद्रस्मिमण्डलाः ।\n\nपीतः श्वेतस्तथा रक्तो हरितो नील एव च ।। १४ ।।\n\nपृथक् प्रोज्या यद्येते बिन्दुनादविभूषिताः ।\n\nअर्धचन्द्राकृतिर्बिन्दुर्नादो दीपशिखाकृतिः ।। १५ ।।\n\nपञ्चब्रह्ममुखान्याहुः स्थानं तेषां सुरोत्तम ।\n\nपूर्वादि चोर्ध्वपर्यन्तं नकारादि यथा क्रमम् ।। १६ ।।\n\nनामान्तराणि\n\nमूलं विद्या शिवं चैव सूत्रं पञ्चाक्षरस्तथा ।\n\nनामान्यस्य विजानीयादोङ्कारो हृदयं मतम् ।। १७ ।।\n\nमन्त्राङ्गानि\n\nनकारः शिर उच्येत मकारस्तु शिखोच्यते ।\n\nशिकारः कवचं तद्वद्वाकारो नेत्रमुच्यते ।। १८ ।।\n\nयकारोऽस्त्रं नमः स्वाहा वषट् हुं वौषडित्यपि ।\n\nफडित्यपि च वर्णानां मन्त्राङ्गत्वं यथा तथा ।। १९ ।।\n\nप्. ७४\n\nवर्णं दैवं तथा शक्तिराधारं छन्द एव च । \n\nऋषिः स्थानं ब्रह्म चाथ आयुधं तु तथैव च ।। २० ।।\n\nकला गुणश्च चक्रं च प्रकाशः करणं तथा ।\n\nवायुर्ज्ञानेन्द्रियं चैवं षोडशैते क्रमोदिताः ।। २१ ।।\n\nनकारस्य षोडशरूपता\n\nनकारं पीतवर्णं स्याद् ब्रह्मा तत्राधिदैवतम् ।\n\nसावित्री शक्तिरित्युक्ता चाधारं पृथिवी तथा ।। २२ ।।\n\nअनुष्टुप्छन्दसा युक्तं वासिष्ठार्सं तथैव हि ।\n\nस्थानं पञ्चिमतो वक्त्रं सद्योजातं तु ब्रह्मकम् ।। २३ ।।\n\nआयुधं वज्रमेवोक्तं कला निवृत्तिरेव च ।\n\nगुणः कठिन एवोक्तःश्चक्रं तु चतुरश्रकम् ।। २४ ।।\n\nज्वलदग्नेः प्रकाशस्तु करणं मन एव च ।\n\nप्राणवायुसमायुक्तं घ्राणं ज्ञानेन्द्रियं भवेत् ।।\n\nइत्येवं षोडशानां तु नकाराक्षरमुच्यते ।। २५ ।।\n\nमकारस्य षोडशरूपता\n\nमकारं जलरूपं च दैवं विष्णुस्तथैव च ।\n\nलक्ष्मीः शक्तिरिति प्रोक्ता चाधारं जलमेव च ।। २६ ।।\n\nत्रिष्टुप्छन्दः समायुक्तं विश्वामित्र ऋषिस्तथा ।\n\nस्थानमुत्तरतो वक्त्रं ब्रह्म वै वामदेवकम् ।। २७ ।।\n\nप्. ७५)\n\nआयुधं पद्ममेवोक्तं प्रतिष्ठाख्यकलायुतम् ।\n\nगुणस्तु द्रवसंयुक्तश्चक्रमर्धसुधाकरः ।। २८ ।।\n\nसोमस्यैव प्रकाशश्च करणं बुद्धिरेव च ।\n\nअपानवायुसंयुक्तं जिह्वा ज्ञानेन्द्रियं भवेत् ।।\n\nइत्येवं षोडशानां तु मकाराक्षरमुच्यते ।। २९ ।।\n\nशिकारस्य षोडशरूपता\n\nशिकारं वह्निरूपं तु रुद्रस्तत्राधिदैवतम् ।\n\nगौरीशक्ति समायुक्तमाधारं चाग्निरेव च ।। ३० ।।\n\nउष्णिक्छन्द समायुक्तं जमदग्निर्-ऋषिस्तथा ।\n\nस्थानं दक्षिणतो वक्त्रमघोरं ब्रह्म चैव हि ।। ३१ ।।\n\nस्वस्तिकायुधमेवोक्तं विद्यानाम कलाऽपि च ।\n\nगुणो दीप्त्यनुसंयुक्तश्चक्रं त्यश्रकमेव च ।। ३२ ।।\n\nतटितां तु प्रकाशश्च करणं त्वहमाकृतिः ।\n\nव्यानवायुसमायुक्तं नेत्रं ज्ञानेन्द्रियं भवेत् ।।\n\nइत्येवं षोडशानां तु शिकाराक्षरमुच्यते ।। ३३ ।।\n\nवाकारस्य षोडशरूपता\n\nवाकारं वायुरूपं स्यादधिदैवतमीश्वरम् ।\n\nअम्बिका स्यान्महाशक्तिर्वायुश्चाधारमेव च ।। ३४ ।।\n\nप्. ७६)\n\nबृहतीच्छन्दसा युक्तं ऋषिः काश्यप एव च ।\n\nस्थानं पूर्वाननं प्रोक्तं ब्रह्म तत्पूरुषं भवेत् ।। ३५ ।।\n\nआयुधं बिन्दुरूपं तु कला शान्तिस्तथैव च ।\n\nगुणः स्परश इति प्रोक्तं षडश्रं चक्रमेव च ।। ३६ ।।\n\nप्रकाश इन्द्रनीलस्य चित्तं तु करणं भवेत् ।\n\nउदानवायुसंयुक्तं चर्म ज्ञानेन्द्रियं भवेत् ।।\n\nइत्येवं षोडशानां तु वाकाराक्षरमुच्यते ।। ३७ ।।\n\nयकारस्य षोडशरूपता\n\nयकारं व्योमरूपं तु दैवं चैव सदाशिवः ।\n\nउन्मनी शक्तिरेवोक्ता आधारं व्योम चोच्यते ।। ३८ ।।\n\nजगतीच्छन्दसा युक्तं भरद्वाज ऋषिस्तथा ।\n\nस्थानमूर्ध्वमुखं विद्याद् ब्रह्म चेशानमेव च ।। ३९ ।।\n\nआयुधं चैव शूलं स्याच्छान्त्यतीता कलाऽपि च ।\n\nगुणस्तु शून्य एव स्यात् प्रकाशश्चन्द्रिकामणेः ।। ४० ।।\n\nकरणं प्रकृतिः प्रोक्तं समानो वायुरेव च ।\n\nश्रोत्रं ज्ञानेन्द्रियं प्रोक्तमित्येते षोडश क्रमात् ।।\n\nयकाराक्षरमित्युक्तं न भूतो न भविष्यति ।। ४१ ।।\n\nप्. ७७)\n\nपञ्चाक्षरोत्पत्तिः\n\nएकमेव प्रधानं तु पञ्चाक्षरमिति स्मृतम् ।\n\nकाम्यसिद्धिप्रयोगेण प्रत्यक्षं पञ्चधा भवेत् ।। ४२ ।।\n\nततः प्रस्तारकं प्रोक्तं विंशत्येकशतं भवेत् ।\n\nएवं पञ्चाक्षरोत्पत्तिर्गुरोर्वक्त्रेण लभ्यते ।। ४३ ।।\n\nमन्त्रं पञ्चविधं प्रोक्तं कर्म चाष्टविधाम् ।\n\nपरे पञ्चात्तरोत्पत्तिः पुनस्तत्रैव लीयते ।। ४४ ।।\n\nसप्तकोटिमहामन्त्रा रूपवक्त्रैरनेकधा ।\n\nपञ्चाक्षरे प्रलीयन्ते पुनस्तस्माद् विनिर्गताः ।। ४५ ।।\n\nआज्ञाहीनं क्रियाहीनं श्रद्धाहीनं बृहस्पते ।\n\nअजप्तं दक्षिणाहीनं सदा जप्तं च निष्फलम् ।। ४६ ।।\n\nआज्ञासिद्धं क्रियासिद्धं श्रद्धासिद्धमिदं तथा ।\n\nदक्षिणासिद्धमपि च मन्त्रमेतन्महाफलम् ।। ४७ ।।\n\nपुरश्चरणक्रमः\n\nदीक्षापूर्वं गुरोर्लब्ध्वा मन्त्रमाज्ञां समाहितः ।\n\nसंकल्प्य च जपेन्नित्यं पुरश्चरणपूर्वकम् ।। ४८ ।।\n\nयावज्जीवं जपेन्नित्यमष्टोत्तरसहस्रकम् ।\n\nअनश्नंस्प्तपरो भूत्वा स याति परमां गतिम् ।। ४९ ।।\n\nप्. ७८)\n\nजपेदक्षरलक्षं वै चतुर्गुणितमादरात् ।\n\nयुक्ताशी संयमी यः स पौश्चरणिकः स्मृतः ।। ५० ।।\n\nयः पुरश्चरणं कृत्वा नित्यजापी भवेत् पुनः ।\n\nतस्य नास्ति समोलोके स सिद्धः सिद्धिदो भवेत् ।। ५१ ।।\n\nमन्त्रजपविधिः\n\nस्नानं कृत्वा शुचौ देशे बद्ध्वा रुचिरमासनम् ।\n\nशङ्करं हृदि संचिन्त्य स्वगुरुं तद्गुरूंस्तथा ।। ५२ ।।\n\nप्राङ्मुखोदङ्मुखो वापि मौनी चैकाग्रमानसः ।\n\nविशोध्य पञ्चतत्त्वानि दहनप्लावनादिभिः ।। ५३ ।।\n\nमन्त्रन्यासादिकं कृत्वा सकलीकृतविग्रहः ।\n\nदेवं देवीयुतं ध्यायेत् प्राणापानौ नियम्य च ।। ५४ ।।\n\nप्. ७९)\n\nविद्यां स्थानं स्वरं रूपं ऋषिं छन्दोऽधिदैवतम् ।\n\nबीजं शक्तिं तथा वाच्यं स्मृत्वा पञ्चाक्षरं जपेत् ।। ५५ ।।\n\nत्रिविधो जपः\n\nउत्तमो मानसः प्रोक्त उपांशुर्मध्यमस्तथा ।\n\nअधमो वाचिकः प्रोक्त इत्येतच्छिवशासनम् ।। ५६ ।।\n\nयदुच्चनी च स्वरितैः शब्दैः स्पष्टपदाक्षरैः ।\n\nमन्त्रमुच्चारयेद्वाचा वाचिकोऽयं जपः स्मृतः ।। ५७ ।।\n\nजिह्वामात्रपरिस्पन्दादीषदुच्चारितोऽपि वा ।\n\nअपरैरश्रुतः स्वेन श्रुतश्चोपांशुरुच्यते ।। ५८ ।।\n\nधिया यदक्षरश्रेण्या वर्णाद्वर्णं पदात्पदम् ।\n\nशब्दार्थचिन्तनं भूयः कथ्यते मानसो जपः ।। ५९ ।।\n\nवाचिकस्त्वेक एव स्यादुपांशुः शतमुच्यते ।\n\nसहस्रं मानसं प्रोक्तं सगर्भस्तच्छताधिकः ।। ६० ।।\n\nप्. ८०)\n\nसगर्भोऽगर्भश्च जपः\n\nप्राणायाम समायुक्तः सगर्भो जप उच्यते ।\n\nप्राणायामेन रहितो ह्यगर्भो जप उच्यते ।। ६१ ।।\n\nचत्वारिंशत्समावृत्तिं प्राणायामं तु संस्मरेत् ।\n\nमन्त्रं मन्त्रार्थविधिमानशक्तः शक्तितो जपेत् ।। ६२ ।।\n\nपञ्चकं त्रिकमेकं वा प्राणायामं समाचरेत् ।\n\nअगर्भं वा सगर्भं वा सगर्भस्तु प्रशस्यते ।। ६३ ।।\n\nसगर्भादपि साहस्रं सध्यानो जप उच्यते ।\n\nएषु पञ्चविधेष्वेव कर्तव्यः शक्तितो जपः ।। ६४ ।।\n\nअङ्गुल्यादिषु जपफलभेदः\n\nअङ्गुल्या जपसंख्यानादेकमेकमुदाहृतम् ।\n\nरेखयाऽष्टगुणं विद्यात् पुत्रजीवैर्दशाधिकम् ।। ६५ ।।\n\nशतं स्याच्छङ्खमणिभिः प्रवालैस्तु सहस्रकम् ।\n\nस्फटिकैर्दशसाहस्रं मौक्तिकैर्लक्षमुच्यते ।। ६६ ।।\n\nपद्माक्षैर्दशलक्षं तु सौवर्णैः कोटिरुच्यते ।\n\nकुशग्रन्थ्या च रुद्राक्षैरनन्तफलमुच्यते ।। ६७ ।।\n\nप्. ८१)\n\nजपमाला\n\nत्रिंशदक्षैः कृता माला धनदा जपकर्मणि ।\n\nसप्तविंशतिसंख्याकैरक्षैः पुष्टिप्रदा भवेत् ।। ६८ ।।\n\nपञ्चविंशतिसम्ख्याकैः कृता मुक्तिं प्रयच्छति ।\n\nअक्षैस्तु पञ्चदशभिरभिचारफलप्रदा ।। ६९ ।।\n\nअङ्गुष्ठं मोक्षदं विद्यात्तर्जनी शत्रुनाशिनी ।\n\nमध्यमा धनदा शातिं करोत्येव ह्यनामिका ।।\n\nकनिष्ठाऽकर्षणे प्रोक्ता जपकर्मणि गीष्पते ।। ७० ।।\n\nअङ्गुष्ठेन जपेज्जप्यमन्यैरङ्गुलिभिः सह ।\n\nअङ्गुष्ठेन विना जप्यं कृतं तदफलं यतः ।। ७१ ।।\n\nस्थानादिभेदेन फलभेदः\n\nगृहे जपं समं विद्याद् गोष्ठे शतगुणं भवेत् ।\n\nपुण्यारण्ये तथाऽरामे सहस्रगुणमुच्यते ।। ७२ ।।\n\nअयुतं पर्वते रम्ये नद्यां लक्षमुदाहृतम् ।\n\nकोटिं देवालये विद्यादनन्तं शिवसन्निधौ ।। ७३ ।।\n\nयदिष्टलिङ्गं संपश्यन् वामहस्तस्थितं परम् ।\n\nजपते तत्फलं वक्तुं न मया शक्यते गुरो ।। ७४ ।।\n\nप्. ८२)\n\nसूर्यस्याग्नेर्गुरोरिन्दोर्दीपस्य च जलस्य च ।\n\nविप्राणां च गवां चैव सन्निधौ शस्यते जपः ।। ७५ ।।\n\nतत्पूर्वाभिमुखं वश्यं दक्षिणं चाभिचारिकम् ।\n\nपश्चिमं धनदं विद्यादुत्तरं शान्तिदं भवेत् ।। ७६ ।।\n\nजपकाले वर्ज्यम्\n\nउष्णीषी कञ्चुकी नग्नो मुक्तकेशो गलावृतः ।\n\nअपवित्रकरोऽशुद्धो विलपन्न जपेत् क्वचित् ।। ७७ ।।\n\nक्रोधं मदं क्षुधां तन्द्रां निष्ठीवनविजृम्भणे ।\n\nदर्शनं च श्वनीचानां वर्जयेज्जपकर्मणि ।। ७८ ।।\n\nआचामेत् सम्भवे तेषां स्मरेत् साम्बं त्रियम्बकम् ।\n\nज्योतींषि च प्रपश्येद् वा कुर्याद् वा प्राणसंयमम् ।। ७९ ।।\n\nअशानश्च शयानश्च गच्छन्नुत्थित एव वा ।\n\nरथ्यायामशिवे स्थानेन जपेत् तिमिरान्तरे ।। ८० ।।\n\nप्रसार्य न जपेत् पादौ कुक्कुटासन एव वा ।\n\nयानशययाधिरूढो वा चिन्ताव्याकुलितोऽपि वा ।।\n\nसदाचारो चपन् जुह्वन् ध्यायन् भद्रं समश्नुते ।। ८१ ।।\n\nप्. ८३)\n\nरहस्यमन्यद्वक्ष्यामि गोपनीयमिदं शृणु ।\n\nन वाच्यं यस्य कस्यापि नास्तिकस्याथवा पशोः ।। ८२ ।।\n\nपञ्चाक्षरमन्त्रमहिमा\n\nसदाचारविहीनस्य पतितस्यान्त्यजस्य वा ।\n\nपञ्चाक्षरात् परं नास्ति परित्राणं कलौ युगे ।। ८३ ।।\n\nगच्छतस्तिष्ठतो वापि स्वेच्छया कर्म कुर्वतः ।\n\nअशुचेर्वा शुचेर्वापि मन्त्रोऽयं न च निष्फलः ।। ८४ ।।\n\nअनाचारवतां पुंसामविशुद्धषडध्वनाम् ।\n\nअनादिष्टोऽपि गुरुणा मन्त्रोऽयं न च निष्फलः ।। ८५ ।।\n\nअन्त्यजस्यापि मूढस्य मूर्खस्य पतितस्य च ।\n\nनिर्मर्यादस्य नीचस्य मन्त्रोऽयं न च निष्फलः ।। ८६ ।।\n\nसर्वावस्थांगतस्यापि मयि भक्तिमतः सदा ।\n\nसिद्ध्यत्येष न सन्देहो नापरस्य तु कस्यचित् ।। ८७ ।।\n\nन कदाचन कस्यापि रिपुरेष महामनुः ।\n\nसिद्धो वाऽथ सुसिद्धो वा साध्यो वाऽथ भविष्यति ।। ८८ ।।\n\nप्. ८४)\n\nसिद्धेन गुरुणाऽदिष्टः सुसिद्ध इति कथ्यते ।\n\nअसिद्धेनापि वा दत्तः सिद्धः साध्यस्तु केवलम् ।। ८९ ।।\n\nअसाधितः साधितो वा सिद्ध्यत्येष न संशयः ।\n\nश्रद्धातिशययुक्तस्य शिवे मन्त्रे तथा गुरौ ।। ९० ।।\n\nपञ्चाक्षरीविद्यामाश्रयेत्\n\nतस्मान्मन्त्रान्तरांस्त्यक्त्वा सा पायानधिकारतः ।\n\nआश्रयेत् परमां विद्यां हृद्यां पञ्चाक्षरीं बुधः ।। ९१ ।।\n\nमन्त्रान्तरेषु सिद्धेषु मन्त्र एष न सिद्ध्यति ।\n\nअस्मिन् सिद्धे महामन्त्रे तेऽपि सिद्धा भवन्ति हि ।। ९२ ।।\n\nअपारो महिमा शैवपञ्चाक्षरमहामनोः ।\n\nन वक्तुं विधिना शक्यः संक्षिप्योक्तो मयानध ।। ९३ ।।\n\nआवरणाष्टकप्रकरणोपसंहारः\n\nइदं हि शैवदीक्षाया महदावरणाष्टकम् ।\n\nप्रथितं सर्वविद्यासु प्रत्येकमपि मुक्तिदम् ।। ९४ ।।\n\nप्. ८५\n\nगदितं त्वयि संप्रीत्या भुवनानुजिधृक्षया ।\n\nवृन्दारककुलाचार्य किमन्यच्छ्रोतुमिच्छसि ।। ९५ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे \n\nशिवशासने क्रियापादे पञ्चाक्षरस्वरूपनिरूपणं नामाष्टमः पटलः \n\n।। ८ ।।\n\nनवमः पटलः\n\nबृहस्पतिरुवाच \n\nसर्वागमार्थसारज्ञ सर्वभूतदयापर ।\n\nजगदुद्धरणोन्निद्रानन्तरुद्र नमोऽस्तु ते ।। १ ।।\n\nअष्टावरणमाहात्म्यमनन्तश्रुतिचोदितम् ।\n\nश्रीमन्मुखादिहाकर्ण्य परां तृप्तिमवाप्नुवम् ।। २ ।।\n\nआचाराणां च पञ्चानां स्वरूपं विनिबोध्य माम् ।\n\nअनुगृह्णीष्व कृपया सुरासुरनमस्कृत ।। ३ ।।\n\nअनन्तरुद्र उवाच\n\nपञ्चाचारनिरूपणम् \n\nलिङ्गाचारः सदाचारः शिवाचारस्तथैव च ।\n\nभृत्याचारो गणाचारः पञ्चाचाराः प्रकीर्तिताः ।। ४ ।।\n\nगुरुणा दत्तलिङ्गाद्वै नास्ति दैवं महीतले ।\n\nइति भावानुसन्धानं लिङ्गाचारः स उच्यते ।। ५ ।।\n\nधर्माजितेन द्रव्येण यत् सन्तर्पणमन्वहम् ।\n\nगुरुलिङ्गजङ्गमानां सदाचार इति स्मृतः ।। ६ ।।\n\nशिव एव परं ब्रह्म पञ्चकृत्यपरायणम् ।\n\nन ततोऽन्या गतिरिति शिवाचारो हि कीर्तितः ।। ७ ।।\n\nप्. ८७)\n\nशिवस्य शिवभक्तस्य शिवधर्मादिकस्य च ।\n\nन शृणोति च यन्निन्दां च गणाचार उच्यते ।। ८ ।।\n\nशिवभक्तजनाः सर्वे वरिष्ठाः पृथिवीतले ।\n\nतेषां भृत्योऽहमिति यद् भृत्याचार इति स्मृतः ।। ९ ।।\n\nइहोक्तानां च पञ्चानामाचाराणां सुरोत्तम ।\n\nप्रकारान्तरमस्त्यत्र वक्ष्ये तदपि च शृणु ।। १० ।।\n\n१. लिङ्गाचारः\n\nलिङ्गाचारं प्रवक्ष्यामि प्रथमं मङ्गलालयम् ।\n\nक्रियावेधामन्वभिख्यदीक्षान्तर्गतमूर्तयः ।।\n\nएकविंशतिदीक्षाश्च लिङ्गाचार इति स्मृतः ।। ११ ।।\n\nसप्तविधा दीक्षा\n\nआज्ञोपमा च कलशैरभिषेकस्ततः परम् ।\n\nस्वस्तिकारोहणं भूतिपट्टमायत्तमेव च ।।\n\nस्वायत्तमिति सप्तैताः क्रियादीक्षान्तरा मताः ।। १२ ।।\n\nसमयश्चाप्यसंसारस्तत्त्वं ज्ञानमनुग्रहः ।\n\nअध्यात्मशुद्धविद्ये च सप्त वेधान्तराः स्मृताः ।। १३ ।।\n\nप्. ८८)\n\nदृढव्रतमहिंसा च तस्मै पञ्चन्द्रियार्पणम् ।\n\nएकाग्रचित्तसंपत्तिः परतत्त्वे सदा रतिः ।। १४ ।।\n\nलिङ्गे निजमनोलीनं सद्योमुक्तिश्च शाश्वती ।\n\nएवं सप्तविधा दीक्षा मनुदीक्षान्तराः स्मृताः ।। १५ ।।\n\n२. सदाचारः\n\nसदाचारं प्रवक्ष्यामि सावधानमनाः शृणु ।\n\nआचार एव सर्वेषामलङ्काराय कल्पते ।।\n\nआचारहीनः पुरुषो लोके भवति निन्दितः ।। १६ ।।\n\nज्ञानेनाचारयुक्तेन प्रसीदति महेश्वरः ।\n\nतस्मादाचारवान् ज्ञानी भवेदादेहपातनम् ।। १७ ।।\n\nशिवस्य भक्तिराधार आचारः सर्वदेहिनाम् ।\n\nआचारः परमो धर्म आचारः परमं धनम् ।। १८ ।।\n\nज्ञानमाचारहीनं चेन्न तद्भवति सिद्धये ।\n\nशृणु तस्मिन् सदाचारे शीलमष्टविध भवेत् ।। १९ ।।\n\nसदाचारेऽष्टविधं शीलम्\n\nअङ्कुरं प्रथमं ज्ञेयमुत्पन्नं च द्वितीयकम् ।\n\nद्विदलं च तृतीयं स्यात् प्रवृद्धं च चतुर्थकम् ।। २० ।।\n\nप्. ८९)\n\nसप्रकाण्डं पञ्चमं स्यात् सशाखं षष्ठमुच्यते ।\n\nसपुष्पं सप्तमं ज्ञेयं सफलं चाष्टमं भवेत् ।। २१ ।।\n\nसदाचारोऽष्टशीलाढ्यः सेवितः कल्पपादपः ।\n\nसद्भक्तानां सुमनसां ददातीष्टफलं महत् ।। २२ ।।\n\nअङ्कुरादिशीललक्षणम्\n\nअङ्कुराख्यं प्रवक्ष्यामि बीजभूतं समासतः ।\n\nगुरुकारुण्यकलितषडध्वन्यासशोभिता ।।\n\nतनुः स्वीया प्राकृतेति भावोऽङ्कुर इतीर्यते ।। २३ ।।\n\nदीक्षितैरेव दाराद्यैः सहवासो य आत्मनः ।\n\nशीलमुत्पन्नमित्युक्तं ग्राह्यमेतद्विचक्षणैः ।। २४ ।।\n\nलाञ्छनानां हि शैवानां भस्मादीनामनारतम् ।\n\nधारणं त्वप्रमादेन द्विदलं शीलमुच्यते ।। २५ ।।\n\nयन्नित्यं शिवधर्माणां माहात्म्यस्य विभावनम् ।\n\nप्रवृद्धं शीलमित्युक्तं भक्तेर्वृद्धिकरं श्रुतम् ।। २६ ।।\n\nइष्टलिङ्गमनभ्यर्च्य स्थीयते यदभोजनम् ।\n\nसप्रकाण्डमिदं शीलं विज्ञेयं भक्तिसाधनम् ।। २७ ।।\n\nप्. ९०)\n\nइष्टलिङ्गानर्पितस्य द्रव्यस्याग्रहणं हि यत् ।\n\nशीलं सशाखमित्युक्तमवर्ज्यं भक्तितत्परैः ।। २८ ।।\n\nशिवार्पितप्रसादस्य यत् परित्यागवर्जनम् ।\n\nसपुष्पं शीलमित्युक्तं विज्ञेयं चैतदुत्तमम् ।। २९ ।।\n\nगुरुजङ्गमलिङ्गानां यदेकत्वेन भावनम् ।\n\nसफलं शीलमित्युक्तं सद्यः सिद्धिकरं परम् ।। ३० ।।\n\nयः सदाचारमष्टाङ्गं भक्तिनिष्ठो निषेवते ।\n\nस सद्यः सिद्धिमाप्नोति परां शम्भोरनुग्रहात् ।। ३१ ।।\n\n३. शिवाचारः\n\nशिवाचारमतो वक्ष्ये शृणुष्वावहितो मुने ।\n\nद्रव्यक्षेत्रगृहादीनां षोडशानां विशोधनम् ।।\n\nशिवशास्त्रोक्तमार्गेण शिवाचार इति स्मृतः ।। ३२ ।।\n\nषोडश शुद्धयः\n\nभक्तहस्तगतं वापि भस्मना वा विशोधितम् ।\n\nफलमूलादिकं ग्राह्यं द्रव्यशुद्धिरियं मता ।। ३३ ।।\n\nनन्दिमुद्राङ्कितशिलादार्वादिपरिशोभितम् ।\n\nक्षेत्रं भक्तिपरैग्राह्यं क्षेत्रशुद्धिः प्रकीर्तित ।। ३४ ।।\n\nप्. ९१)\n\nभक्तैस्तु निर्मितं वापि शिवलिङ्गाङ्कितं तु वा ।\n\nवेश्म भक्तैः परिग्राह्यं गृहशुद्धिः समीरिता ।। ३५ ।।\n\nभक्तेन निर्मितं वापि शिवलिङ्गाङ्कितं तु वा ।\n\nभाण्डजातं परिग्राह्यं भाण्डशुद्धिः प्रकीर्तिता ।। ३६ ।।\n\nभक्तलोकसमानीतं भस्मना संस्कृतं तु वा ।\n\nतृणादिकं परिग्राह्यं तृणशुद्धिरितीरिता ।। ३७ ।।\n\nभक्तियुक्तसमानीतं विभूत्या संस्कृतं तु वा ।\n\nकाष्ठं व्रतस्थैः संग्राह्यं काष्ठशुद्धिः समीरिता ।। ३८ ।।\n\nभक्तारामे समुत्पन्नैर्भस्मना संस्कृतैस्तु वा ।\n\nभक्तैस्तु साधितेनाऽपि विभूत्या संस्कृतेन वा ।। ३९ ।।\n\nनागवल्लीदलैः पूगैश्चूर्णेन च समन्वितम् ।\n\nग्राह्यं भक्तैर्हि ताम्बूलं वीटिकाशुद्धिरीरिता ।। ४० ।।\n\nशिवदीक्षान्वितैः पक्वमभक्तानवलोकितम् ।\n\nभोज्यं भक्तैः परिग्राह्यं पाकशुद्धिरियं मता ।। ४१ ।।\n\nघृतं दधि पयस्तक्रं माहिषं चाविकं त्यजेत् ।\n\nगव्यं तु सर्वदा ग्राह्यं रसशुद्धिरियं मता ।। ४२ ।।\n\nप्. ९२)\n\nपुनर्भवनिदानोक्तकाम्यकर्मविसर्जनात् ।\n\nजन्मराहित्यसम्पत्तिर्भवशुद्धिर्निगद्यते ।। ४३ ।।\n\nसर्वभूतदयालुत्वं पाञ्चभौतिकसंस्कृतिः ।\n\nभूतदूषणराहित्यं भूतशुद्धिः समीरिता ।। ४४ ।।\n\nसर्वकामान् समुज्झित्य शिवभावानुभावनम् ।\n\nचेतसा यत् सर्वकालं भावशुद्धिः समीरिता ।। ४५ ।।\n\nपद्भ्यां पिपीलिकादीनां न यथा हिंसनं भवेत् ।\n\nगमनं हि परिग्राह्यं मार्गशुद्धिरियं मता ।। ४६ ।।\n\nशास्त्रसंचोदिते काले निःशब्दे च मनोरमे ।\n\nशिवलिङ्गाराधनं यत् कालशुद्धिरिहोदिता ।। ४७ ।।\n\nअनृतं परुषं कुत्सं बीभत्सं दाम्भिकं च यत् ।\n\nविसर्जनं तद्वचसो वाक्शुद्धिरिति कथ्यते ।। ४८ ।।\n\nआसने शयने याने गोष्ठ्यां सर्वत्र सर्वदा ।\n\nसद्भक्तजनसाङ्गत्यं जनशुद्धिः समीरिता ।। ४९ ।।\n\nविद्वन्नयं शिवचारः सर्वशास्त्रेषु गोपितः ।\n\nएतदाचरणान्मर्त्यः शिवसायुज्यभश्नुते ।। ५० ।।\n\nप्. ९३)\n\n४. गणाचारः\n\nगणाचारमतो वक्ष्ये भोगमोक्षैकसाधनम् ।\n\nअनुष्ठितो भक्तगणैर्गणाचार इतीरितः ।। ५१ ।।\n\nचतुष्षष्टिशीलानि\n\nसर्वोत्तमे गणाचारे सद्यःसिद्धिकरे परे ।\n\nशीलानि तु चतुःषष्टिर्वर्तन्ते तानि संशृणु ।। ५२ ।।\n\nतत्र सप्तकायिकशीलानि\n\nभक्तिनिष्ठेन यद्वाचा यथार्थस्यैव भाषणम् ।\n\nतत्सत्यं सर्वशास्त्रेषु प्रथमं शीलमुच्यते ।। ५३ ।।\n\nन वाच्यमप्रियं सत्यं नासत्यं च प्रियं वदेत् ।\n\nब्रूयात् प्रियं च यत्सत्यं द्वितीयं शीलमुच्यते ।। ५४ ।।\n\nवेदागमपुराणानां धर्मज्ञानैकबोधिनाम् ।\n\nपठनं प्रत्यहं यत्तत्तृतीयं शीलमीरितम् ।। ५५ ।।\n\nशिवस्य शिवभक्तानां गुरोरपि विशेषतः ।\n\nप्रशंसनं यदश्रान्तं चतुर्थं शीलमुच्यते ।। ५६ ।।\n\nअन्येषां चैव देवानां मानुषाणां च जातुचित् ।\n\nप्रशंसावर्जनं यत्तत् पञ्चमं शीलमुच्यते ।। ५७ ।।\n\nकदाचित् कुत्रचिद्वा यदात्मस्तुतिविसर्जनम् ।\n\nतत् षष्ठं शीलमित्युक्तं सर्वशास्त्रैकसम्मतम् ।। ५८ ।।\n\nप्. ९४)\n\nदेवतानां मनुष्याणां निर्गुणानां च जातुचित् ।\n\nगर्हाविसर्चनं यत्तत् सप्तमं शीलमुच्यते ।। ५९ ।।\n\nतदेतद्वाचिकं शीलमुक्तं सप्तविधं मया ।\n\nअथ पाणिगतं यत्तु शीलं वक्ष्यामि तच्छृणु ।। ६० ।।\n\nपञ्चविधं पाणिगतं शीलम्\n\nगुरुजङ्गमलिङ्गानां क्रियते या नमस्कृतिः ।\n\nशीलमष्टममित्युक्तमखिलागमबोधितम् ।। ६१ ।।\n\nपूजापरिकराणां यत्संपादनमहर्निशम् ।\n\nशीलं नवममित्युक्तं शिवप्रीत्येककारणम् ।। ६२ ।।\n\nरुद्राक्षमालया नित्यं मूलमन्त्रजपोऽन्वहम् ।\n\nदशमं शीलमित्युक्तमखिलाघविशोधनम् ।। ६३ ।।\n\nगुरोर्माहेश्वराणां च भवानीवल्लभस्य च ।\n\nआराधनं प्रत्यहं तच्छीलमेकादशं स्मृतम् ।। ६४ ।।\n\nगुरवे जङ्गमेभ्यश्च शिवधर्माय भक्तितः ।\n\nयथा शक्ति कृतं दानं द्वादशं शीलमुच्यते ।। ६५ ।।\n\nएवं पञ्चविधं शीलं पाणिसम्बद्धमीरितम् ।\n\nअथ पादगतं वक्ष्ये शीलं पापौघनाशनम् ।। ६६ ।।\n\nप्. ९५)\n\nचतुर्विधं पादगतं शीलम्\n\nगुरोर्माहेश्वरस्याभिगमनं क्रियते हि यत् ।\n\nतत् त्रयोदशमित्युक्तं शम्भुना सर्ववेदिना ।। ६७ ।।\n\nगुरोर्माहेश्वरस्यापि क्रियते यत् प्रदक्षिणम् ।\n\nभक्तिभावयुतेनैव गदितं तच्चतुर्दशम् ।। ६८ ।।\n\nपूजापरिकराणां हि सम्पादनचिकीर्षया ।\n\nभक्तेन गम्यते नित्यं तत् पञ्चदशकं मतम् ।। ६९ ।।\n\nगुरोरपीष्टलिङ्गस्य पूजार्थं स्थिरमासनम् ।\n\nतत् षोडशकमित्युक्तं देवदेवेन शूलिना ।। ७० ।।\n\nएवं पादगतं शीलं चतुर्विधमितीरितम् ।\n\nत्वक्सम्बद्धमतो वक्ष्ये तच्छृणुष्वावधानतः ।। ७१ ।।\n\nत्वक्संबद्धं शीलम्\n\nनित्यं यदिष्टलिङ्गस्य स्पर्शनं त्ववियोगतः ।\n\nतत् सप्तदशकं प्रोक्तं वपुःसार्थकतास्पदम् ।। ७२ ।।\n\nइष्टलिङ्गस्पर्शजन्यरोमाञ्चसमलङ्कृतिः ।\n\nअष्टादशं शीलमिति कथितं भवनाशकम् ।। ७३ ।।\n\nत्वक्सम्बद्धमिदं शीलं द्विविधं परिकीर्तितम् ।\n\nचक्षुर्गतं प्रवक्ष्यामि शृणु तत्सावधानतः ।। ७४ ।।\n\nप्. ९६)\n\nचक्षुर्गतं शीलम् \n\nअश्रान्तं सानुरागं यदिष्टलिङ्गनिरीक्षणम् ।\n\nएकोनविंशकं शीलमुक्तं भवभयाहपम् ।। ७५ ।।\n\nइष्टलिङ्गेक्षणोद्भूतानन्दबाष्पसमुद्गमः ।\n\nविंशं शीलं विनिर्दिष्टं स्पष्टं चन्द्रार्धमौलिना ।। ७६ ।।\n\nएवं ते द्विविधं शीलं चक्षुःसम्बद्धमीरितम् ।\n\nअथ जिह्वागतं वक्ष्ये शृणु श्रद्धासमन्वितः ।। ७७ ।।\n\nजिह्वागतं शीलम्\n\nनिवेदितप्रसादीयरसास्वादो यदन्वहम् ।\n\nएकविंशकमित्युक्तमथ घ्राणगतं शृणु ।। ७८ ।।\n\nघ्राणगतं शीलम्\n\nनिर्माल्यगन्धपुष्पादिसौरभाघ्राणनं परम् ।\n\nद्वाविंशकं समाख्यातमतः श्रोत्रगतं शृणु ।। ७९ ।।\n\nश्रोत्रगतं शीलम्\n\nगुरोः शिवस्य भक्तानां स्तोत्राकर्णनमन्वहम् ।\n\nतत् त्रयोविंशकं प्रोक्तं मोक्षसम्प्राप्तिकारणम् ।। ८० ।।\n\nगुरोः शिवस्य भक्तानां निन्दानाकर्णनं हि यत् ।\n\nतच्चतुर्विंशकं प्रोक्तं कायिकं तु ततः शृणु ।। ८१ ।।\n\nप्. ९७)\n\nकायिकं शीलम्\n\nगुरोरपीष्टलिङ्गस्य चरस्यैव प्रसादतः ।\n\nकायशोधनमेतद्धि शीलं स्यात् पञ्चविंशकम् ।। ८२ ।।\n\nनिषिद्धविषयेभ्यश्च यदिन्द्रियविनिग्रहः ।\n\nषड्विंशं शीलमित्युक्तं भवदोषनिवारणम् ।। ८३ ।।\n\nअस्पृश्यवस्तुसंस्पर्शे स्नानं नीरेण भस्मना ।\n\nशौचं हि सप्तविंशं स्याच्छीलं दोषनिवारणम् ।। ८४ ।।\n\nआसने शयने गोष्ठ्यां भविसम्बन्धवर्जनम् ।\n\nअष्टाविंशमिदं शीलं निर्दिष्टं शौचसाधनम् ।। ८५ ।।\n\nभूतिरुद्राक्षलिङ्गानां शरीरे धारणं सदा ।\n\nएकोनत्रिंशकं शीलं मोक्षमार्गैकसाधनम् ।। ८६ ।।\n\nकायिकं पञ्चधा प्रोक्तं मुक्तिप्राप्त्येकसाधनम् ।\n\nअथ मानसिकं वक्ष्ये शीलमेकमनाः शृणु ।। ८७ ।।\n\nमानसिकं शीलम्\n\nनिषिद्धभोगविषये यत् संकल्पविवर्जनम् ।\n\nब्रह्मचर्यं हि तच्छीलं त्रिंशमीश्वरचोदितम् ।। ८८ ।।\n\nप्. ९८)\n\nकामं भक्तिरसौकुर्यादविषयेषु न जातुचित् ।\n\nएकत्रिंशमिदं शीलं निष्कामत्वं प्रकीर्तितम् ।। ८९ ।।\n\nवहेत् क्रोधमधर्मे तु न वैरिषु कदाचन ।\n\nद्वात्रिंशकमिदं शीलमक्रोधं मुक्तिसाधनम् ।। ९० ।।\n\nन धनादौ वहेल्लोभं शिवस्याराधने वहेत् ।\n\nअलोभाख्यमिदं शीलं त्रयस्त्रिंशं समीरितम् ।। ९१ ।।\n\nमोहं भक्तजने कुर्यान्न कान्तायां सुतेषु वा ।\n\nअमोहाख्यमिदं शीलं चतुस्त्रिंशं प्रकीर्तितम् ।। ९२ ।।\n\nमात्सर्यं करणेष्वेव नजनेषु वहेत् क्वचित् ।\n\nअमात्सर्यमिदं शीलं पञ्चत्रिंशं समीरितम् ।। ९३ ।।\n\nमदं मायाजये कुर्यान्न धर्मे नाऽपि संपदि ।\n\nअमदाख्यमिदं शीलं षट्त्रिंशमिति कीर्तितम् ।। ९४ ।।\n\nगुणागुणविमर्शस्य त्यागो यस्तु गुरौ चरे ।\n\nसप्तत्रिंशं समाख्यातं शीलं पुण्यफलप्रदम् ।। ९५ ।।\n\nप्राणिनो यस्य कस्यापि न बाधाकरणं हि यत् ।\n\nअहिंसाख्यमिदं शीलमष्टत्रिंशं समीरितम् ।। ९६ ।।\n\nप्. ९९)\n\nप्राणिदुःखस्य वीक्षायामक्षमत्वं दयाभिधम् ।\n\nशीलं प्रसिद्धमेकोनचत्वारिंशं प्रकीर्तितम् ।। ९७ ।।\n\nक्रियायां वचने वापि यत्परस्मात् स्वतोऽपि वा ।\n\nह्रीर्या शीलमिदं प्रोक्तं चत्वारिंशं त्रिशूलिना ।। ९८ ।।\n\nरिपौ निजसुते वापि यद्वैषम्यविवर्जनम् ।\n\nआर्जवाख्यं शीलमेकचत्वारिंशमुदाहृतम् ।। ९९ ।।\n\nआगमे निगमे चैव विश्वासो यद्गुरुदिते ।\n\nश्रद्धाख्यं शीलमेतद् द्विचत्वारिंशं समीरितम् ।। १०० ।।\n\nआपद्यपि दुरन्तायां धर्मस्य यदवर्जनम् ।\n\nधृत्याख्यं शीलमेतत् त्रिचत्वारिंशं प्रकीर्तितम् ।। १०१ ।।\n\nअदूषणं वैरिजनेष्वपकारपरेष्वपि ।\n\nशीलं क्षमाभिधं चतुश्चत्वारिंशं समीरितम् ।। १०२ ।।\n\nभोगप्रयुक्तवाञ्छाया राहित्यं यद्धिमानसे ।\n\nभोगासक्तिच्युतिः पञ्चचत्वारिंशं समीरितम् ।। १०३ ।।\n\nक्रियायां वचने वापि प्रमादरहितस्थितिः ।\n\nधीर्या शीलं तदिह षट्चत्वारिंशं विनिश्चितम् ।। १०४ ।।\n\nप्. १००)\n\nशिवान्यवस्तुविषयसंकल्पपरिवर्जनम् ।\n\nशीलं दमाभिधं सप्तचत्वारिंशं प्रकीर्तितम् ।। १०५ ।।\n\nअन्यूनधर्मानुष्ठानं परद्रव्यापरिग्रहः ।\n\nअस्तेयाख्यं शीलमष्टचत्वारिंशमुदाहृतम् ।। १०६ ।।\n\nअलब्धवस्तुविषयव्यसनाभावसुस्वितिः ।\n\nसंतुष्टिः शीलमेकोन पञ्चाशत्कं विनिश्चिनु ।। १०७ ।।\n\nपारमेश्वरयोर्नित्यं स्मरणं नामरूपयोः ।\n\nजीवन्मुक्तिप्रदं शीलं पञ्चाशत्कं समीरितम् ।। १०८ ।।\n\nशम्भुनामगुणादीनां चिन्तनं यदनारतम् ।\n\nशीलं पाशहरं त्वेकपञ्चाशत्कं प्रकीर्तितम् ।। १०९ ।।\n\nभाव्यमानं सदा शम्भोः पादसंवाहनादिकम् ।\n\nपादसेवनमेतद् द्विपञ्चाशत्कमुदाहृतम् ।। ११० ।।\n\nअर्चनं मानसं यत् स्याच्छम्भोरावाहनादिना ।\n\nशीलं त्विदं गीष्पते त्रिपञ्चाशत्कमुदाहृतम् ।। १११ ।।\n\nशम्भुपादाब्जयोर्नित्यं प्रणामो मानसो हि यत् ।\n\nशीलमेतत्किल चतुःपञ्चाशं संप्रकीर्तितम् ।। ११२ ।।\n\nप्. १०१)\n\nकैङ्कर्यकरणं शम्भोर्मनसा सर्वदा हि यत् ।\n\nदास्यं शीलमिदं प~चपञ्चाशमिति भाषितम् ।। ११३ ।।\n\nशम्भोः कल्याणरूपस्य सखिताभावनं हि यत् ।\n\nसख्याख्यं शीलमेतत् षट्पञ्चाशमिति निश्चितम् ।। ११४ ।।\n\nबन्धमोचनभारस्य कृत्स्नस्येशे समर्पणम् ।\n\nआत्मार्पणमिदं सप्तपञ्चाशं सम्प्रचोदितम् ।। ११५ ।।\n\nयज्जपो मूलमन्त्रस्य मनसा क्रियते सदा ।\n\nशीलमेतत् सेव्यमष्टपञ्चाशमवधारितम् ।। ११६ ।।\n\nशम्भोर्यद् दिव्यरूपानुसन्धानं क्रियते हृदि ।\n\nध्यानाख्यं शीलमेकोनषष्टिकं परिकीर्तितम् ।। ११७ ।।\n\nध्रियते तैलधारावदविच्छिन्नं तदेव यत् ।\n\nधारणाख्यं शीलमिदं षष्टिकं समुदाहृतम् ।। ११८ ।।\n\nनिवातदीपवद् ध्याने चेतसो यदवस्थितिः ।\n\nसमाध्याख्यं शीलमेकषष्टिकं सम्प्रचोदिकम् ।। ११९ ।।\n\nप्. १०२)\n\nसोऽहंभावेन विश्वेशं ध्यायन् कृत्यानि सर्वतः ।\n\nतदिन्द्रियमुखेनैव क्रियमाणानि भावयन् ।।\n\nयदाचरति तच्छीलं द्विषष्टिकमुदाहृतम् ।। १२० ।।\n\nअपरिच्छिन्नरूपानुसन्धानं यन्महेशितुः ।\n\nशीलमुक्तं सुराचार्य त्रिषष्टिकमुदाहृतम् ।। १२१ ।।\n\nअनन्तरूपं देवस्य भावयन्निजरुपतः ।\n\nशिवानन्दवशाद् विश्वमात्मानं विस्मरन्नपि ।।\n\nयस्तिष्ठत्यचलः शीलं चतुष्षष्टिकमीरितम् ।। १२२ ।।\n\nयश्चतुष्पष्टिशीलाढ्यः शिव एव न चापरः ।\n\nएतदभ्यासयोगेन शिवसायुज्यमश्नुते ।।\n\nगणाचार इति प्रोक्तो भृत्याचारमतः शृणु ।। १२३ ।।\n\nभृत्याचारः\n\nभृत्यत्वं वीरभृत्यत्वं भृत्याचारो द्विधा मतः ।\n\nगुरुलिङ्गजङ्गमानां कैङ्कर्याचरणं हि यत् ।।\n\nभृत्यत्वमिति निर्दिष्टं देवदेवन शम्भुना ।। १२४ ।।\n\nप्. १०३)\n\nदेशिकाय तनुं चित्तं शम्भवे च धनं तथा ।\n\nजङ्गमाय समर्प्यैवं महोत्साहसमन्वितः ।। १२५ ।।\n\nमुक्तिमेव परां काङ्क्षमाणो यदवतिष्ठते ।\n\nतन्मतं वीरभृत्यत्वं शिवानुग्रहसाधनम् ।। १२६ ।।\n\nइत्येवं कथितस्तुभ्यं पञ्चाचारविनिर्णयः ।\n\nनिगमागमसारोऽयं मुक्तिप्राप्त्येकसाधनः ।। १२७ ।।\n\nनाशिष्यायोपदेष्टव्यो नाभक्ताय कदाचन ।\n\nनापुत्राय च वक्तव्यो न श्रद्धारहिताय च ।।\n\nगोपनीयः प्रयत्नेन किमतः श्रोतुमिच्छसि ।। १२८ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nक्रियापादे पञ्चाचारस्वरूपनिरुपणं नाम नवमः पटलः ।। ९ ।।\n\nदशमः पटलः\n\nबृहस्पतिरुवाच\n\nसर्वभद्रगुणोपेत काद्रवेयपरिष्कृत ।\n\nजनदुद्धरणोन्निद्रान्तरुद्र नमोऽस्तु ते ।। १ ।।\n\nआगमेषु निगद्यन्ते शैवभेदास्त्वनेकधा ।\n\nचत्वारः क्वचिदुच्यन्ते तथा सप्तेति हि क्वचित् ।। २ ।।\n\nदशेति च क्वचित् प्रोक्ताः कथ्यन्ते क्वचिन्यथा ।\n\nसंगृह्य तानिह ब्रूहि परिष्कारमसंशयम् ।। ३ ।।\n\nअन्तरुद्र उवाच\n\nअष्टविधाः शैवाः\n\nअधुना ते प्रवक्ष्यामि शैवभेदमनुत्तमम् ।\n\nअनादिशैवं प्रथममादिशैवं द्वितीयकम् ।।\n\nपूर्वशैवं तृतीयं स्यान्मिश्रशैवं चतुर्थकम् ।। ४ ।।\n\nशुद्धशैवं पञ्चमं स्यात् षष्ठं वै मार्गशैवकम् ।\n\nसामान्यं सप्तमं ज्ञेयं वीरशैवमथाष्टमम् ।। ५ ।।\n\n१. अनादिशैवलक्षणम्\n\nअथ तल्लक्षणं वक्ष्ये यथावदनुपूर्वतः ।\n\nअनादिशैवः शम्भुः स्यादाथ तस्य गणा अपि ।।\n\nप्. १०५)\n\n२. आदिशैवलक्षणम् \n\nआदिशैवास्तु विज्ञेयाः कौशिकाद्या महर्षयः ।। ६ ।।\n\nकौशिकः कश्यपश्चैव भरद्वाजात्रिगौतमाः ।\n\nआदावेते महेशस्य पञ्चवक्त्रेषु दीषिताः ।। ७ ।।\n\nगुरोर्मुखाद्दीक्षिता हि तद्गोत्राश्चान्यगोत्रिणः ।\n\nआगमान्तोक्तविधिना शाम्भवव्रतसेविनः ।। ८ ।।\n\nवेधामनुक्रियाभिख्यदीक्षात्रय विधानतः ।\n\nलिङ्गत्रयपरिस्फूर्जदङ्गत्रितय शोभिनः ।।\n\nआदिशैवा इति भुवि निगद्यन्ते बृहस्पते ।। ९ ।।\n\nमहेशस्य प्रतिष्ठायामुत्सवे स्नपनादिषु ।\n\nआचार्यत्वे ह्यधिकृता आदिशैवा जगन्नुताः ।। १० ।।\n\n३. पूर्वशैवलक्षणम्\n\nपूर्वशैवा हि विज्ञेयाः कानीनास्तु शिवद्विजाः ।\n\nअनूढासु हि कन्यासु प्रभूताः पञ्चगोत्रिणः ।। ११ ।।\n\nदीक्षाणामिह शैवीनां पूर्वभागोदितात्मनाम् ।\n\nग्रहणाग्रहणाभ्यां च द्विविधास्ते शिवद्विचः ।। १२ ।।\n\nपूर्वकाण्डोक्तदीक्षाभिः संस्कृतास्ते ह्यलिङ्गिनः ।\n\nस्वार्थे परार्थे यजनेऽधिकृतास्ते भवन्ति हि ।। १३ ।।\n\nप्. १०६)\n\nअर्चकत्वे हि देवस्य कैङ्कर्यकरणेऽपि च ।\n\nशिवागारपरिष्कारेऽधिकृतास्ते सुरार्चित ।। १४ ।।\n\nनाचार्यत्वे ह्यधिकृतिः प्रतिष्ठादिषु कर्मसु ।\n\nदीक्षितानामपि ह्येषां कानीनत्वादसंशयम् ।। १५ ।।\n\n(देवलकलक्षणम्)\n\nअथ येऽदीक्षिता एव परार्थयजने रताः ।\n\nते हि देवलकाः प्रोक्ताः सर्वकर्मविगर्हिताः ।। १६ ।।\n\nशिवागारादन्यदेशे तेषां स्पर्शोऽपि दोषदः ।\n\nशिवार्चकत्वादेतेषां शैवत्वं तु परिस्फुटम् ।। १७ ।।\n\nशिवदीक्षाविदूरत्वात् शिवद्रव्यस्य भक्षणात् ।\n\nशिवकैङ्कैर्यविषयश्रद्धालोपादिदोषतः ।।\n\nतन्मला इत्युदीर्यन्ते सर्वशास्त्रेषु गीष्पते ।। १८ ।।\n\n४. मिश्रशैवलक्षणम्\n\nमिश्रशैवमथो वक्ष्ये सुराचार्य समाशृणु ।\n\nआदित्यमम्बिकां विष्णुं गणनाथं महेश्वरम् ।। १९ ।।\n\nएकपीठे संनिवेश्य मिश्रीकृत्यार्चयन्ति ये ।\n\nमिश्रशैवा इति हि ते प्रोच्यन्ते मिश्रपूजनात् ।। २० ।।\n\nप्. १०७)\n\nनैतेषां शिवदीक्षा स्यान्न शिवाधिक्यभावना ।\n\nभस्मरुद्राक्षधरणाच्छैवत्वं मिश्रपूजनात् ।।\n\nमिश्रत्वं विद्यन्ते यस्मान्मिश्रशैवाः प्रकीर्तिताः ।। २१ ।।\n\nअन्तश्शाक्तं बहिश्शैवं सभामध्ये तु वैष्णवम् ।\n\nमिश्रितं दृश्यन्ते यस्मान्मिश्रशैवाः प्रकीर्तिताः ।। २२ ।।\n\n५. शुद्धशैवलक्षणम्\n\nशुद्धशैवमतो वक्ष्ये प्रसिद्धं सुमनोर्चित ।\n\nभस्मरुद्राक्षधरणात्मक पौराणदीक्षया ।।\n\nदीक्षिताः शिवलिङ्गैकपूजातत्परचेतसः ।। २३ ।।\n\nशिवपारम्यविश्वासाः शिवभावानुभाविनः ।\n\nशुद्धशैवा इति भुवि निगद्यन्ते बृहस्पते ।। २४ ।।\n\n६. मार्गशैवलक्षणम्\n\nमार्गशैवं प्रवक्ष्यामि मुक्तिसन्निधिमार्गकम् ।\n\nवेदागमान्तगदितदीक्षात्रयपरिग्रहः ।।\n\nषट्स्थलज्ञानसम्पत्तिः षट्कालशिवपूजनम् ।। २५ ।।\n\nप्. १०८)\n\nएकविंशतिसाहस्रयुतषच्छत संख्यया ।\n\nषडक्षरीजपो नित्यं लिङ्गैक्यविभावनम् ।।\n\nधर्मोऽयं मार्गशैवान्तमीश्वरेण प्रकीर्तिताः ।। २६ ।।\n\nआदिशैवेन तौल्येऽपि दीक्षादीनां परिग्रहे ।\n\nविशिष्टानां हि धमाणां शीघ्रमुक्तिप्रदायिनाम् ।।\n\nनिरन्तरानुष्ठानं यद्मार्गशैवे विशिष्यते ।। २७ ।।\n\n७. सामान्यशैवलक्षणम्\n\nसामान्यशैवं वक्ष्यामि तच्छृणुष्वावधानतः ।\n\nशाक्ताद्याः सर्व एवैते मतपञ्चकवर्तिनः ।। २८ ।।\n\nअध्वशोधनसंस्काराद्गायत्रीग्रहणादपि ।\n\nसामान्यशैवा इति हि निगद्यन्ते धरातले ।। २९ ।।\n\nप्. १०९)\n\n८. वीरशैवलक्षणम्\n\nवीरशैवं प्रवक्ष्यामि विदितं श्रुतितन्त्रयोः ।\n\nश्रौतं स्वतन्त्रमिति च द्विविधं परिकीर्तितम् ।। ३० ।।\n\nवर्णाश्रमीयधर्माढ्यं श्रौतमित्यभिधीयते ।\n\nतदीयधर्मरहितं स्वतन्त्रमिति कथ्यते ।। ३१ ।।\n\nआगमोत्तरकाण्डोक्तदीक्षाणां यः परिग्रहः ।\n\nसमान आदिशैवेन विशेषमिह संशृणु ।। ३२ ।।\n\nइष्टलिङ्गवियोगे वा व्रतानां वा परिच्युतौ ।\n\nतृणवत् प्राणसंत्याग इति वीरव्रतं मतम् ।। ३३ ।।\n\nभक्त्युत्साहविशेषोऽपि वीरत्वमिति कथ्यते ।\n\nवीरव्रतसमायोगाद्वीरशैवं प्रकीर्तितम् ।। ३४ ।।\n\nवीरशैवभेदाः\n\nपुनः त्रिविधमेतद्धि सामान्यादिप्रभेदतः ।\n\nसामान्यश्च विशेषश्च निराभारीति च त्रिधा ।। ३५ ।।\n\nसामान्यवीरशैवलक्षणम्\n\nअथ लक्षणमेतेषां क्रमाद् वक्ष्यामि संशृणु ।\n\nइष्टादिलिङ्गत्रितयस्यैकीभावेन चार्चनम् ।।\n\nगुरौ माहेश्वरे स्वेष्टलिङ्गे च समभावना ।। ३६ ।।\n\nप्. ११०)\n\nत्रिकालं लिङ्गपूजा च सम्भवद्भिः पदार्थकैः ।\n\nसामान्यवीरशैवस्य धर्मोऽयं परिकीर्तितः ।।\n\nविशेषवीरशैवलक्षणम्\n\nविशेषधर्मानुष्ठानाद् विशेषश्च स एव हि ।। ३७ ।।\n\nएकं माहेश्वरं वापि द्वौ वा त्रीन् प्रतिवासरम् ।\n\nभोजयित्वा हि तच्छेषं भुञ्जीयादप्रमादतः ।।\n\nषट्कालं लिङ्गपूजा च नियतैस्तु पदार्थकैः ।। ३८ ।।\n\nद्रोणपुष्पं बिल्वपत्रं करवीरमथापि वा ।\n\nमल्लिकोत्पलपुन्नागजात्यादिकुसुमानि वा ।। ३९ ।।\n\nएष्वेकं त्रीणि द्वौ वापि ह्यर्पयेन्नियमान्वितः ।\n\nएवं चरिष्ये नियमानहमाप्राणसंचरात् ।। ४० ।।\n\nनान्यथा बिभृयां प्राणानिति यो नियमः स्मृतः ।\n\nइत्यादिनियमैर्युक्तो विशेष इति कथ्यते ।। ४१ ।।\n\nनिराभारीवीरशैवलक्षणम्\n\nतुरीयाश्रमसेवी तु निराभारीति चोच्यते ।\n\nस्वतन्त्रे त्यक्तदारादिर्निराभारीति कथ्यते ।। ४२ ।।\n\nप्. १११)\n\nस्वतन्त्रो निराभारी\n\nमुण्डी वा जटिलो वापि दण्डकाषायसंयुतः ।\n\nस्वतन्त्रे वीरशैवे तु निराभारी चरेन्महीम् ।। ४३ ।।\n\nवैदिको निराभारी\n\nशिखायज्ञोपवीताढ्यो दण्डकाषायचेलवान् ।\n\nवैदिके वीरशैवे तु निराभारीति स स्मृतः ।।\n\nस्वेष्टलिङ्गावियोगस्तु समान उभयोः स्मृतः ।। ४४ ।।\n\nनिराभारसामान्यलक्षणम्\n\nनिस्पृहो निजलिङ्गैक्यो भिक्षाशी भयवर्जितः ।\n\nमौनी भूतदयायुक्तो निराभार इति स्मृतः ।। ४५ ।।\n\nकन्थाकमण्डलुधरो भूतिरुद्राक्षसंयुतः ।\n\nदण्डकौपीनधारी च निराभारीति गीयते ।। ४६ ।।\n\nनिराभाराश्रमस्थस्य सम्भवे तस्य सन्निधौ ।\n\nग्राह्योऽयमाश्रमस्तस्य मुखाद्धि प्रणवोऽपि च ।। ४७ ।।\n\nअसम्भवे तादृशस्य शिवागारेऽथवा पुनः ।\n\nबिल्वमूले परिग्राह्यो भवतीश्वरशासनात् ।। ४८ ।।\n\nप्. ११२)\n\nप्रणवे जप्यमानेऽपि सूक्ष्मपञ्चाक्षरात्मनि ।\n\nस्थूलपञ्चाक्षरः शैवो न वर्ज्यो यतिभिः सदा ।। ४९ ।।\n\nदर्शनाचारादिप्रयुक्ता इमे शैवभेदाः\n\nआदेः पूर्वस्य शुद्धस्य तथैवं मार्गवीरयोः ।\n\nसविशेषः शिवाद्वैतः श्रुतीनां सम्मतो मतः ।। ५० ।। \n\nमिश्रस्य शुद्धाद्वैताख्यो मतस्तु परिकल्पितः ।\n\nसामान्यस्य विशिष्टोऽयं शक्त्याद्यद्वैत एव हि ।। ५१ ।।\n\nआदेर्मार्गस्य वीरस्य प्रेतकर्म न विद्यते ।\n\nदहनं चैव सा पिण्ड्यं नैतेषां सम्मते ततः ।। ५२ ।।\n\nपूर्वादीनां तु प्रेतत्वं तत्प्रयुक्तं हि कर्म च ।\n\nविशिष्यते यतस्तेषां न दीक्षा शाम्भवी परा ।। ५३ ।।\n\nआचारभेदमूलास्ते शैवभेदाः समीरिताः ।\n\nप्रधानमेकमेव स्यात् सर्वविद्यासमन्वितम् ।।\n\nनिर्गतोपपदं शैवं विदितं मुनिपुङ्गव ।। ५४ ।।\n\nयदा गमान्तविश्रान्तशैवदीक्षाभिशोभितम् ।\n\nअङ्गत्रितयसम्बद्धलिङ्गत्रयविराजितम् ।। ५५ ।।\n\nप्. ११३)\n\nवर्णाश्रमीयधर्माढ्यं षट्स्थलज्ञानसंयुतम् ।\n\nविशिष्टमष्टावरणैः पञ्चाचाराभिमण्डितम् ।। ५६ ।।\n\nसद्यः पाशक्षयकरं कर्म ज्ञानसमुच्चयम् ।\n\nमहेश्वरप्रतिष्ठादिकृत्याचार्यत्वशोभितम् ।। ५७ ।।\n\nअथापीदं तत्र तत्र बहुधैवाभिधीयते ।\n\nतत्तद्गुणसमायोगात् तत्तन्नामाङ्कितं भवेत् ।। ५८ ।।\n\nअनादिसर्गसंचारादनादीदं निगद्यते ।\n\nमतानामिह सर्वेषामाद्यत्वादपि गीष्पते ।।\n\nआदिशैवमिति ख्यातं क्वचिद्वेदविदुत्तम ।। ५९ ।।\n\nमुक्तिमार्गप्रधानत्वाद् मार्गशैवमिति श्रुतम् ।\n\nदेवतान्तरसम्बन्धवर्जनाच्छुद्धमित्यपि ।। ६० ।।\n\nस्मार्तकर्माभिसम्बन्धान्मिश्रमित्यपि च क्वचित् ।\n\nवीरव्रतसमायोगाद्वीरशैवमिति स्मृतम् ।। ६१ ।।\n\nप्. ११४)\n\nइति ते गीष्पते सम्यक् शैवभेदः समीरितः ।\n\nप्रधानमपि शैवं च किमन्यच्छ्रोतुमिच्छिसि ।। ६२ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nक्रियापादे शैवभेदो नाम दशमः पटलः ।। १० ।।\n\nएकादशः पटलः\n\nबृहस्पतिरुवाच \n\nकङ्कालधर सर्वज्ञ कालकाल कृपानिधे ।\n\nअनन्तरुद्र भगवान् नतोऽस्म्यनुगृहाण माम् ।। १ ।।\n\nशाम्भवव्रतनिष्ठानां शैवानां प्रयतात्मनाम् ।\n\nआह्निकं श्रोतुमिच्छामि विधानं ब्रूह्यशेषतः ।। २ ।।\n\nअनन्तरुद्र उवाच\n\nशाम्भवव्रतनिष्ठानामाह्निकम् \n\nब्राह्मे मुहूर्त उत्थाय नेत्रयोरिष्टलिङ्गकम् ।\n\nस्पर्शयन्नीश्वरं साम्बं ध्यात्वा कार्यं विचार्य च ।।\n\nशौचाचारनिरूपणम्\n\nबहिर्विदिशमाग्नेयीं गच्छेदारादतन्द्रितः ।। ३ ।।\n\nशिवसूत्रं यज्ञसूत्रं मूर्ध्नि विन्यस्य वाससा ।\n\nप्रावृत्य च शिरोऽन्यत्र जलपात्रं निधाय च ।।\n\nविसृज्य चैव विण्मूत्रे शौचं कुर्याद्विधानतः ।। ४ ।।\n\nप्. ११६)\n\nततो दन्तान् धावयेच्च क्षीरिकण्टकिशाखया ।\n\nअलाभे दन्तकाष्ठानां सदाचारसमन्वितः ।। ५ ।।\n\nअपां द्वादशगण्डूषैः कुर्यादास्यविशोधनम् ।\n\nआचम्य चाथ नद्यादौ वारुणस्नानमाचरेत् ।। ६ ।।\n\nवारुणस्नानादिकम्\n\nसोपवीतः शिखां बद्ध्वा प्रविश्य च जलान्तरम् ।\n\nशिवतीर्थं विधायाथ तन्मध्ये स्नानमाचरेत् ।। ७ ।।\n\nशिवब्रह्माङ्गविद्याङ्गैः स्नानं कृत्वा विधानतः ।\n\nपञ्चब्रह्मशिवाङ्गैश्च त्रिः पठेदघमर्षणम् ।। ८ ।।\n\nदेवादींस्तर्पयित्वाऽथ शिवतीर्थं तु संहरेत् ।\n\nअथार्द्रवसने त्यक्त्वा बिभृयाद् धौतवाससी ।। ९ ।।\n\nभस्मस्नानादिकम्\n\nमज्जयित्वेष्टलिङ्गं च गृहीत्वा भसितं ततः ।\n\nभस्मस्नानं ततः कुर्यात् सर्वदोषनिवृत्तये ।। १० ।।\n\nप्. ११७)\n\nसर्वाङ्गोद्धूलनं कुर्याच्छुष्केण सितभस्मना ।\n\nसजलेन च तेनाथ सर्वाङ्गमवगुण्ठयेत् ।। ११ ।।\n\nमूलतो मन्त्रितेनाथ सजलेनैव भस्मना ।\n\nबिभृयाच्च त्रिपुण्ड्राणि द्वात्रिंशत्स्थानकेषु हि ।। १२ ।।\n\nत्रिपुण्ड्रधारणम्\n\nउत्तमाङ्गे ललाटे च कर्णयोर्नेत्रयोर्द्वयोः ।\n\nनासावक्त्रगलेष्वेवमंसद्वितयके तथा ।। १३ ।।\n\nकूर्परे मणिबन्धे च हृदये पार्श्वयोर्द्वयोः ।\n\nनाभौ गुह्यद्वये चैव ऊर्वोः स्फिग्बिम्बजानुषु ।। १४ ।।\n\nजङ्घाद्वये च पदयोर्द्वात्रिंशत् स्थानमुत्तमम् ।\n\nधृत्वा चैवं त्रिपुण्ड्राणि रुद्राक्षान् बिभृयात् ततः ।। १५ ।।\n\nसन्ध्योपासनम्\n\nसन्ध्याद्वयमुपासीत सावित्रीमूलमन्त्रगम् ।\n\nअर्चां निर्वर्तयेत् पश्चादरुणोदयकालिकीम् ।। १६ ।।\n\nजपित्वाऽथ च सावित्रीं प्रसिद्धां मन्त्रमातरम् ।\n\nउपतिष्ठेन्महादेवं भानुमण्डलमध्यगम् ।।\n\nषडक्षरीं जपेच्चापि समाहितमना यथा ।। १७ ।।\n\nप्. ११८)\n\nध्यायेद् देवं च देवीं च प्राङ्मुखो वाप्युदङ्मुखः ।\n\nस्वगुरुं च पुनर्देवं ततो नामाष्टकं जपेत् ।। १८ ।।\n\nशिवनामाष्टकम्\n\nशिवो महेश्वरश्चैव रुद्रः शम्भुरुमापतिः ।\n\nसंसारवैद्यः सर्वज्ञः परमात्मेति चाष्टकम् ।। १९ ।।\n\nपश्चात् करौ च प्रक्षाल्य कृत्वा चन्दनचर्चितौ ।\n\nकरन्यासं प्रकुर्वीत करशुद्धिपुरस्सरम् ।। २० ।।\n\nकरन्यासादिकम्\n\nस्थित्युत्पत्तिलयाभिख्यः करन्यासस्त्रिधा मतः ।\n\nगृहस्थानां स्थितिन्यास उत्पत्तिर्ब्रह्मचारिणाम् ।।\n\nयतीनां च वनस्थानां संहृतिन्यास इष्यते ।। २१ ।।\n\nविभर्तृकायाश्च तथा संहारन्यास उच्यते ।\n\nउत्पत्तिरुक्तः कन्यायाः सुवासिन्याः स्थितिर्भवेत् ।। २२ ।।\n\nप्. ११९)\n\nअङ्गुष्ठादिकनिष्ठान्तं स्थितिन्यास इति स्मृतः ।\n\nदक्षिणाङ्गुष्ठमारभ्य वामाङ्गुष्ठान्तमेव च ।।\n\nउत्पत्तिन्यास आख्यातो विपरीतस्तु संहृतिः ।। २३ ।।\n\nवर्णा ननु क्रमान्न्यस्येन्नकारादीन् सबिन्दुकान् ।\n\nअङ्गुलीषु शिवं न्यस्य तलयोरपि पृष्ठयोः ।।\n\nअस्त्रन्यासं ततः कुर्याद् दशदिक्ष्वस्त्रमन्त्रतः ।। २४ ।।\n\nनिवृत्त्यादिकलाध्यानम्\n\nपञ्चभूतात्मिकाः पञ्च निवृत्त्यादिकलाः पुनः ।\n\nतत्तच्चिह्नयुताः सम्यक् पञ्चभूताधिपैः सह ।। २५ ।।\n\nहृत्कण्ठतालुभ्रूमध्यब्रह्मरन्ध्रेषु भावयेत् ।\n\nविद्यां पञ्चाक्षरीं तासां शोधनार्थाय संजपेत् ।। २६ ।।\n\nविद्यामयो देहः सम्पादनीयः\n\nप्राणवायुं निरुद्ध्याथ गुणसंख्यानुसारतः ।\n\nभूतग्रन्थिं ततश्छिन्द्यादस्त्रेणैवास्त्रमुद्रया ।। २७ ।।\n\nनाड्या सुषुम्नयाऽत्मानं प्रेरितं प्राणवायुना ।\n\nनिर्गतं ब्रह्मरन्ध्रेण योजयेच्छिवतेजसा ।।\n\nवायुना च विशोष्यैव देहं कालाग्निना दहेत् ।। २८ ।।\n\nप्. १२०)\n\nअमृतप्लावनं कृत्वा भस्मीभूतस्य तस्य वै ।\n\nततो विद्यामयं देहं सम्भूतमिति भावयेत् ।। २९ ।।\n\nततो विद्यामये तस्मिन् देहे दीपशिखाकृतिम् ।\n\nशिवान्निर्गतमात्मानं ब्रह्मरन्ध्रेण योजयेत् ।। ३० ।।\n\nअन्तर्देहं प्रविष्टं तं ध्यात्वा हृदयपङ्कजे ।\n\nपुनश्चामृतवर्षेण सिञ्चेद् विद्यामयं वपुः ।। ३१ ।।\n\nपुनः कुर्यात् करन्यासं करशुद्धिपुरस्सरम् ।\n\nदेहन्यासं ततः कुर्यादङ्गन्यासं यथा विधि ।। ३२ ।।\n\nवर्णन्यासं ततः कुर्याद्धस्तपादादिसन्धिषु ।\n\nषडङ्गानि ततो न्यस्य दिग्बन्धं च तदा चरेत् ।। ३३ ।।\n\nप्. १२१)\n\nएवं समासरूपेण कृत्वा देहात्मशोधनम् ।\n\nशिवभावमुपागम्य शैवपञ्चाक्षरं जपेत् ।। ३४ ।।\n\nन्यासान्तराणि\n\nअथ यस्यास्त्यवसरो नास्ति वा मतिविभ्रमः ।\n\nस विस्तीर्णेन कल्पेन न्यासकर्म समाचरेत् ।। ३५ ।।\n\nतत्राद्यो मातृकान्यासो ब्रह्मन्यासस्ततः परम् ।\n\nतृतीयः प्रणवन्यासो हंसन्यासस्तदुत्तरः ।।\n\nपञ्चमः कथ्यते सद्भिर्न्यासः पञ्चाक्षरात्मकः ।। ३६ ।।\n\nएतेष्वेकमनेकं वा कुर्यात् पूजादिकर्मसु ।\n\nयथा पूर्वोक्तमार्गेण शिवत्वं येन जायते ।। ३७ ।।\n\nना शिवः शिवमभ्यस्येन्नाशिवः शिवमर्चयेत् ।\n\nनाशिवस्तु शिवं ध्यायेन्नाशिवः शिवमाप्नुयात् ।। ३८ ।।\n\nशैवीं तनुं कृत्वा षडक्षरीं जपेत्\n\nततः शैवीं तनुं कृत्वा जपेत् साङ्गां षडक्षरीम् ।\n\nओंकारवदना देवी वायकारभुजद्वयी ।।\n\nप्. १२२)\n\nशिकारदेहमध्या च नमःकारपदद्वयी ।। ३९ ।।\n\nपञ्चाक्षरी परा विद्या सतारा लिङ्गरूपिणी ।\n\nअधिकारयुजां तारे ध्येया सा मन्त्ररूपिणी ।। ४० ।।\n\nतत्रानधिकृतानां तु मन्त्रं वक्ष्यामि संशृणु ।\n\nशिकारवदना देवी वायकारभुजद्वयी ।। ४१ ।।\n\nविसर्गदेहमध्या च नमकारपदद्वयी ।\n\nपञ्चाक्षरी परा विद्या वितारा लिङ्गरूपिणी ।।\n\nतारेऽधिकाररहितैर्ध्येया सेयं भवेद् द्विजैः ।। ४२ ।।\n\nस्थूलसूक्ष्मपञ्चाक्षरः\n\nअ-उमाश्चैव नादश्च कला चेत्यंशपञ्चकम् ।\n\nमिलित्वा प्रणवो जज्ञे सूक्ष्मपञ्चाक्षरात्मकः ।। ४३ ।।\n\nतथा नमः शिवायेति स्थूलपञ्चाक्षरो भवेत् ।\n\nप्रतिपाद्यो महत्त्वेऽपि नानयोर्विद्यते भिदा ।। ४४ ।।\n\nसूक्ष्मं मूलं भवेदस्य स्थूलं विवरणं मतम् ।\n\nतारेऽधिकारयुक्तस्तु तारयुक्तं मनुं जपेत् ।।\n\nजपन्ननधिकारी तु तारं गच्छेदधोगतिम् ।। ४५ ।।\n\nप्. १२३)\n\nतारेण तुल्यसारोऽपि सोऽयं पञ्चाक्षरो मनुः ।\n\nशासनाद् देवदेवस्य लोकानुग्रहकाङ्क्षिणः ।।\n\nआसीज्जप्यस्तु सर्वेषामाज्ञा शम्भोर्गरीयसी ।। ४६ ।।\n\nअग्निकार्यविधानम्\n\nश्रीरुद्रादींश्च जप्त्वाऽथ वह्न्यगारं प्रविश्य तु ।\n\nहोमं शिवाग्नौ कुर्वीत शैवसंस्कारसंस्कृते ।। ४७ ।।\n\nस्थालीपाके प्रवृत्ते तु गृह्याग्निं पुरतोऽपि वा ।\n\nशैवं सम्पाद्य संस्कारैस्तत्र निर्वर्तयेत् क्रियाः ।। ४८ ।।\n\nवैतानिकं च विधिना शैवं सम्पादयेन्मखी ।\n\nनित्यमौपासनं कर्म श्रौतं तत्रैव चेष्यते ।।\n\nवैश्वदेवादिगार्ह्याणि गृह्यशैवे समाचरेत् ।। ४९ ।।\n\nप्. १२४)\n\nसमिधादिप्रमाणम्\n\nसमिधो होमयोग्यास्तु वक्ष्यामि शृणु गीष्पते ।\n\nपालाशखादिराश्वत्थशम्युदुम्बरजा समित् ।।\n\nअपामार्गकदूर्वाश्च कुशश्चेत्यपरे विदुः ।। ५० ।।\n\nसत्वचः समिधः कार्या ऋजुश्लक्ष्णसमास्तथा ।\n\nशस्ता दशाङ्गुलास्तास्तु द्वादशाङ्गुलकास्तथा ।। ५१ ।।\n\nआर्द्राः शुष्काः समच्छेद्यास्तर्जन्यङ्गुलवर्तुलाः ।\n\nअपातिताश्चाऽद्विशाखाः कृमिदोषविवर्जिताः ।। ५२ ।।\n\nप्. १२५)\n\nसमित्पवित्रं वेदश्च त्रयं प्रादेशसम्मितम् ।\n\nइध्मस्तु द्विगुणः कार्यस्त्रिगुणः परिधिः स्मृतः ।।\n\nस्मार्ते प्रादेश इध्मो वा द्विगुणः परिधिः स्मृतः ।। ५३ ।।\n\nअग्नेरङ्गानि\n\nअग्नेरङ्गानि वक्ष्यामि न होतव्यं च येषु वै ।\n\nअग्निकर्णे हुते रोगो नासिकायां मनःक्षयः ।। ५४ ।।\n\nचक्षुषोर्निधनं प्रोक्तं केशे दारिद्यकृद् भवेत् ।\n\nहुतं शिरसि पापं स्यात् तस्माज्जिह्वासु होमयेत् ।। ५५ ।।\n\nयत्र काष्ठं तु तच्छ्रोत्रं यत्र धूमस्तु नासिका ।\n\nयत्राल्पज्वलनं नेत्रं यत्र भस्मानि तच्छिरः ।।\n\nयत्रैव ज्वलितो वह्निर्जिह्वा तत्रैव कीर्तिता ।। ५६ ।।\n\nअग्निकार्यं विधायैवं कर्तव्यमभिवादनम् ।\n\nआद्यमष्टांशकं त्वेभिः कृत्यैरह्नः समापयेत् ।। ५७ ।।\n\nअह्नो द्वितीयभागकर्तव्यानि\n\nभागे द्वितीये निगमानभ्यसेदागमानपि ।\n\nअध्यापयेच्च शास्त्राणि समिधादीनि चाहरेत् ।।\n\nपुष्पाणि विल्वपत्राणि श्रीगन्धप्रमुखानि च ।। ५८ ।।\n\nप्. १२६)\n\nतृतीयचतुर्थभागकृत्यानि\n\nअर्थसिद्ध्यै च कुर्वीत यत्नं भागे तृतीयके ।\n\nचतुर्थे च तथा भागे मध्याह्नस्नानमाचरेत् ।। ५९ ।।\n\nभस्मस्नानं विधायाथ त्रिपुण्ड्राणि यथा विधि ।\n\nयथा स्थानं च रुद्राक्षान् धृत्वा च तदनन्तरम् ।। ६० ।।\n\nसन्ध्याद्वयमुपासीत सावित्रीमूलमन्त्रगम् ।\n\nकर्तव्याः पञ्चयज्ञाश्च गृहिणा स्वहितैषिणा ।। ६१ ।।\n\nततो माध्याह्निकी पूजा गुर्वी वा महती लघुः ।\n\nकर्तव्या तु यथा शक्ति भक्तिसंसक्तचेतसा ।। ६२ ।।\n\nषट्सु कालेष्विष्टलिङ्गाराधनम्\n\nषट्सु कालेषु सम्पूज्यं त्रिसन्ध्यमथवा पुनः ।\n\nइष्टलिङ्गं महेशस्य सर्वानिष्टनिषूदनम् ।। ६३ ।।\n\nप्. १२७)\n\nअरुणस्योदये भानोरुदये संगवे तथा ।\n\nमध्याह्ने च तथा सायमर्धरात्रौ बृहस्पते ।।\n\nषट्कालमर्चनीयं स्याच्छिवलिङ्गमनामयम् ।। ६४ ।।\n\nअवसरा पूजा\n\nअभोजने त्ववसरा विधेया ह्यन्यथा परा ।\n\nलघुर्गुरुर्वा महती पूजा शक्त्यनुसारतः ।। ६५ ।।\n\nपण्डितो वाऽथवा मूर्खः प्रियो वा द्वेष्य एव वा ।\n\nसम्प्राप्तो यस्तु पूजान्ते स वै शम्भुर्न संशयः ।। ६६ ।।\n\nमाहेश्वरं हि सद्भक्त्या पूजयेद् गृहमागतम् ।\n\nजङ्गमं च समाराध्य प्रसादमुपभुज्य च ।। ६७ ।।\n\nसुखमास्थाय निश्चिन्तस्तदन्नं परिणामयन् ।\n\nस्तोत्राणि च महेशस्य पुराणानि पठेत् पुनः ।।\n\nआसायमथ कुर्वीत यत्नं पोष्यार्थसिद्धये ।। ६८ ।।\n\nसायंकृत्यानि\n\nसायं तु वारुणं स्नानं निर्वर्त्याग्नेयमेव वा ।\n\nउपास्य पश्चिमे सन्ध्ये वह्निकार्यं समाप्य च ।।\n\nवैश्वदेवं विधायाथ रात्रिपूजां समाचरेत् ।। ६९ ।।\n\nप्. १२८)\n\nअतिथिं च समाराध्य प्रसादमुपभुज्य च ।\n\nपठन् स्तोत्राणि वै शम्भोस्तदन्नं परिणामयन् ।। ७० ।।\n\nशम्भुं ध्यायन् सुखं शयीत\n\nअधिशययाऽभिरुचितां शययां शम्भुं शुचिः स्मरन् ।\n\nध्यायन् शयीत निश्चिन्तस्ततो निद्रासुखं व्रजेत् ।। ७१ ।।\n\nशाम्भवानामनुष्ठेयो धर्मस्ते विनिबोधितः ।\n\nएवं समाचरन् मर्त्यो मुच्यते सर्वकिल्बिषैः ।। ७२ ।।\n\nनास्तिक्यादथ बालिश्याद् यो धर्मं न निषेवते ।\n\nस गर्हामिह सम्प्राप्य हीनयोनिषु जायते ।। ७३ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nक्रियापादे आह्निकविधिर्नाम एकादशः पटलः ।। ११ ।।\n\nद्वादशः पटलः\n\nबृहस्पतिरुवाच \n\nभगवन् सर्वधर्मज्ञ सर्वभूतहितेरत ।\n\nशाम्भवानां मुमुक्षूणां शम्भुपादाब्जसेविनाम् ।। १ ।।\n\nवर्णाश्रमोचिता धर्माः कथमावश्यका विभो ।\n\nशाम्भवव्रतमेवोक्तं परमं मुक्तिसाधनम् ।। २ ।।\n\nसत्येवं विविधैर्धर्मैर्ज्ञानप्रत्यूहकारिभिः ।\n\nभक्तानां देवदेवस्य किं फलं समनुष्ठितैः ।। ३ ।।\n\nअनन्तरुद्र उवाच\n\nगीष्पते ते प्रवक्ष्यामि सावधानमनाः शृणु ।\n\nइदं रहस्यं परमं परं सन्दिहते बुधाः ।। ४ ।।\n\nज्ञानकर्मसमुच्चयः\n\nज्ञानं हि परमेशस्य गदितं मुक्तिदं मुने ।\n\nतत् कर्मसहितं प्रोक्तं मुक्तिदानक्षमं त्विति ।। ५ ।।\n\nअपश्यन्नन्धको दग्धः पश्यन् दहति पङ्गुलः ।\n\nअन्धपङ्गुवदन्योन्यसापेक्षे ज्ञानकर्मणी ।। ६ ।।\n\nप्. १३०)\n\nकर्म वैदिकमप्येके मन्यन्ते बन्धकं जनाः ।\n\nतत्तथा ज्ञानरहितं मुक्तिदं ज्ञानसंयुतम् ।। ७ ।।\n\nयदपीश्वरनि ध्याननिष्ठाविवशचेतसः ।\n\nन कर्मणा विनिर्बन्धो विद्यते परमार्थतः ।। ८ ।।\n\nकर्म नैव सन्त्याज्यम्\n\nतदपीश्वरनि ध्याननिष्ठाभ्यासपरस्य च ।\n\nअविस्मृतप्रपञ्चस्य साधकस्य हितैषिणः ।।\n\nन भवेत् कर्म सन्त्याज्यं वर्णाश्रमनियन्त्रितम् ।। ९ ।।\n\nअनर्पितं यदीशाय यदज्ञानविचेष्टितम् ।\n\nफलाभिसन्धिसहितं यत्तद् बन्धकरं मतम् ।। १० ।।\n\nअर्पितं यन्महेशाय यच्च ज्ञानसमन्वितम् ।\n\nफलाभिसन्धिरहितं यत्तन्मुक्तिकरं मतम् ।। ११ ।।\n\nन कर्मणामनारम्भो मुक्त्यै स्यान्मुनिपुङ्गव ।\n\nबुद्ध्या यः कर्मसन्त्यागः स दोषाय भवेद् ध्रुवम् ।।\n\nजहाति कर्म ध्यानस्थं सुप्तहस्तस्थपुष्पवत् ।। १२ ।।\n\nप्. १३१)\n\nन यावल्लयमाप्नोति चित्तं शम्भौ परात्मनि ।\n\nन तावत् कर्म संत्यक्तुं युज्यते सुरसन्नुत ।। १३ ।।\n\nतस्माद् धीकुशलैर्धर्मः स्वस्ववर्णाश्रमोचितः ।\n\nसादरं समनुष्ठेयस्त्वन्यथा पतति ध्रुवम् ।। १४ ।।\n\nत्यक्तवर्णाश्रमाचारस्त्व सिद्धज्ञानवैभवः ।\n\nपतत्येव न सन्देहश्छिन्न स्वाधारशाखिवत् ।। १५ ।।\n\nअतो वर्णाश्रमाचारो निगमागमचोदितः ।\n\nअवश्यं समनुष्ठेयः सततं भक्तितत्परैः ।। १६ ।।\n\nइति श्रीचन्द्रज्ञानागमे उत्तरभागेऽनन्तरुद्र बृहस्पतिसंवादे शिवशासने \n\nक्रियापादे वर्णाश्रमधर्मावश्यकताकथनं नाम द्वादशः पटलः ।। \n\n१२ ।।\n\nचर्यापादे प्रथमः पटलः\n\nबृहस्पतिरुवाच\n\nअनन्तविद्यानिलय विलसत्करुणालय ।\n\nअनन्तरुद्र भगवन् प्रणतोऽस्मि जगद्गुरो ।। १ ।।\n\nशाम्भवव्रतमाहात्म्यमागमान्तगतं श्रुतम् ।\n\nशाम्भवव्रतिनां धर्माः क्रियापादे ह्यशेषतः ।।\n\nश्रीमन्मुखादधिगता मयाऽवहितचेतसा ।। २ ।।\n\nअथैतद्व्रतनिष्ठानां द्विजानां लिङ्गधारिणाम् ।\n\nकर्तव्यमखिलं ब्रूहि विधानं त्वौर्ध्वदेहिकम् ।। ३ ।।\n\nअनन्तरुद्र उवाच\n\nगीष्पते ते प्रवक्ष्यामि शृणुष्वैकमना मुने ।\n\nशाम्भवव्रतनिष्ठानामवसानविधिं परम् ।। ४ ।।\n\nयेनैव संस्कृतो मुक्तिं व्रती गच्छेदसंभवम् ।\n\nयेनैव संस्कृतो मुच्येद् धर्महीनोऽपि तत्क्षणात् ।। ५ ।।\n\nशिवमेधनिरूपणम्\n\nशाम्भवव्रतनिष्ठानामिष्टलिङ्गैकसेविनाम् ।\n\nदेहावसाने कर्तव्यः शिवमेधविधिर्महान् ।। ६ ।।\n\nप्. १३३)\n\nशिवे परे प्रविष्टानां मेध आराधनात्मकः ।\n\nशिवमेध इति ख्यातः करणीयो मुमुक्षुभिः ।।\n\nविशिष्टः पितृमेधोऽयं शिवमेध इतीर्यते ।। ७ ।।\n\nशिवमेधे श्रद्धाहीनस्य पातित्यम्\n\nशिवभक्तौ शिवार्चार्यां शिवमेधे शिवव्रते ।\n\nश्रद्धाहीनो वसेन्नित्यं नरके कालमक्षयम् ।। ८ ।।\n\nशिवलिङ्गधरस्य दहननिषेधः\n\nशिवलिङ्गधरो विप्रो विपन्नस्तं न दाहयेत् ।\n\nयदि वा दाहयेत्तस्य ब्रह्महत्या सदा भवेत् ।। ९ ।।\n\nप्राकृतानां मनुष्याणां दीक्षाविरहितात्मनाम् ।\n\nदहनोपस्कृतः कार्यः संस्कारो ह्यवसानगः ।। १० ।।\n\nशिवलिङ्गधरस्य समाधिविधिः\n\nशाम्भवानां मुमुक्षूणां संस्कारायैव चोदितः ।\n\nपितृमेधे श्रूयतेऽसौ समाधिविधिरुत्तमः ।। ११ ।।\n\nप्. १३४)\n\nपरमेशोपासकानामनावृत्तिमतां नृणाम् ।\n\nअवसानविधिः कार्यः समाधिविधिसंयुतः ।। १२ ।।\n\nगृही वाऽथ यतिर्वापि लिङ्गधारी तनुं त्यजेत् ।\n\nन देहत् तस्य देहं तु समाधौ गोपयेत्तदा ।। १३ ।।\n\nसमाधिर्मोक्षधर्मोऽयं प्रेतधर्मापवादकः ।\n\nसमाधिसंस्कृतेष्वस्माद्धर्मलोपो न शङ्क्यते ।। १४ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे शिवमेधप्रशंसानाम प्रथमः पटलः ।। १ ।।\n\nद्वितीयः पटलः\n\nबृहस्पतिरुवाच\n\nअनन्तरुद्र भगवन्ननन्तमहिमोन्नत ।\n\nउच्चिक्रिमिषुणा पुंसा कर्तव्यं किं निबोध मे ।। १ ।।\n\nअनन्तरुद्र उवाच\n\nउत्क्रान्तिमिच्छतः पुरुषस्य कर्तव्यनिर्देशः \n\nउच्चिक्रिमिषुणा पुंसा निवेश्येशे निजं मनः ।\n\nदानादि कर्तुं स्नातव्यं भस्मना वा जलेन च ।। २ ।।\n\nधृतधौताम्बरेणोर्व्यामासीनेन कुशासने ।\n\nउद्धूलनं त्रिपुण्ड्रं च भूत्या धार्यं प्रयत्नतः ।।\n\nरुद्राक्षाणि च धार्याणि यथोक्तं मुनिपुङ्गव ।। ३ ।।\n\nभस्मरुद्राक्षधारी तु म्रियते यो महीतले ।\n\nरुद्रत्वमाप्नुते सोऽयं वाक्पते नात्र संशयः ।। ४ ।।\n\nप्. १३६)\n\nस्वात्मन्यग्न्यारोपणम्\n\nउत्क्रान्तिं भविनीं ज्ञात्वा निमित्तैः समनन्तरम् ।\n\nया ते अग्न इति स्वात्मन्यग्नीनारोपयेद् गृही ।। ५ ।।\n\nअग्निरित्यादिभिर्मन्त्रैर्भस्मनाऽङ्गानि संस्पृशेत् ।\n\nआत्मन्यारोपितस्यास्य वह्नेः संशमनाय वै ।।\n\nषडध्वशुद्धैः कर्तव्यो ह्यप्सु होमो यथाविधि ।। ६ ।।\n\nमाहेश्वरेभ्यो गोभूहिरण्यादिदानम्\n\nहिरण्यमथ गां भूमिं शिवलिङ्गं सुपावनम् ।\n\nमाहेश्वरेभ्यो देयानि शिवसायुज्यकाङ्क्षिणा ।। ७ ।।\n\nअत्युत्क्रान्तौ प्रवृत्तस्य सुखोत्क्रमणसिद्धये ।\n\nतुभ्यं सम्प्रददे धेनुमिमामुत्क्रान्तिसंज्ञिताम् ।। ८ ।।\n\nहिरण्यगर्भसेव्यस्य महादेवस्य तृप्तये ।\n\nहिरण्यं प्रददे तुभ्यं हेमबीजं महाफलम् ।। ९ ।।\n\nप्. १३७)\n\nपुनरावृत्तिरहितशिवसायुज्यसिद्धये ।\n\nइदं सम्प्रददे तुभ्यं शिवलिङ्गं सुपावनम् ।। १० ।।\n\nविश्वम्भराशताङ्गस्य विश्वनाथस्य तृप्तये ।\n\nइमां सम्प्रददे तुभ्यं परां विश्वम्भरां स्थिराम् ।।\n\nदानान्येवं यथाशक्ति कृत्वा तत्त्वानि योजयेत् ।। ११ ।।\n\nसर्वाङ्गलिङ्गसाहित्यकथनम्\n\nआयुषः प्राणमित्यादि मन्त्रान् सम्यगनुस्मरन् ।\n\nसर्वाङ्गलिङ्गसाहित्यं ततः कुर्यात् प्रयत्नतः ।। १२ ।।\n\nसर्वेष्वङ्गेषु सर्वत्र सर्वदा सर्वतोमुखम् ।\n\nलिङ्गं गुरूपदेशेन ज्ञातं यत्तत् प्रकाशते ।। १३ ।।\n\nएकमेव परं लिङ्गमङ्गेऽस्मिन् सुप्रतिष्ठितम् ।\n\nसर्वतोमुखमाभाति नामरूपक्रियात्मना ।। १४ ।।\n\nइष्टलिङ्गं तु बाह्याङ्गे प्राणलिङ्गं तथान्तरे ।\n\nभावलिङ्गं तथैवाऽस्मिन्नात्माङ्गे सुप्रतिष्ठितम् ।। १५ ।।\n\nहृदयाङ्गे महालिङ्गं श्रोत्राङ्गे तु प्रसादकम् ।\n\nत्वगङ्गे चरलिङ्गं तु दृगङ्गे शिवलिङ्गकम् ।। १६ ।।\n\nप्. १३८)\n\nजिह्वाङ्गे गुरुलिङ्गं तु नासिकाङ्गे तथैव च ।\n\nआचारलिङ्गमश्रान्तं सुप्रतिष्ठितमेव हि ।। १७ ।।\n\nयथा ज्ञानेन्द्रियाङ्गेषु क्रमाल्लिङ्गं प्रतिष्ठितम् ।\n\nतथा कर्मेन्द्रियाङ्गेषु क्रमाल्लिङ्गं प्रतिष्ठितम् ।। १८ ।।\n\nअप्रतर्क्यमनिर्देश्यमवाङ्मानसगोचरम् ।\n\nससर्वशक्ति सर्वज्ञं सच्चिदानन्दलक्षणम् ।। १९ ।।\n\nभावयन्नेति तद्भावं भावपूतेन चेतसा ।\n\nगणान् शम्भोरनुज्ञाप्य प्रायश्चित्तं समाचरेत् ।। २० ।।\n\nप्रायश्चित्तविधानम्\n\nये वर्णाश्रमधर्माणामनाचरणसम्भवाः ।\n\nये त्वष्टावरणन्यूनताश्रिता व्रतलोपजाः ।।\n\nये च पञ्चाचारलोपसम्भूता भक्तिलोपजाः ।। २१ ।।\n\nमनोवक्कर्मजा दोषास्तेषां हि विनिवृत्तये ।\n\nमाहेशसन्निधौ सर्वप्रायश्चित्तं करोम्यहम् ।। २२ ।।\n\nगुरुजङ्गमयोः पूजनम्\n\nइति संकल्प्य सम्पूज्य भक्त्या गुरुचरेश्वरान् ।\n\nसन्तर्प्य धनवस्त्राद्यैः पिबेत् तत्पादतीर्थकम् ।। २३ ।।\n\nप्. १३९)\n\nयस्य वक्त्रेऽन्त्यकाले तु माहेश्वरपदोदकम् ।\n\nदीयते स हि पूतात्मा शिवसायुज्यमाप्नुयात् ।। २४ ।।\n\nमहालिङ्गविभावनम्\n\nशिवनाम पठन् दिव्यं महालिङ्गं विभावयन् ।\n\nप्रायोपवेशं कुर्वीत शिवलीनमताः स्वयम् ।। २५ ।।\n\nअनन्तरं कर्णमन्त्रान् श्रावयेयुः सुतादयः ।\n\nषडक्षरं दक्षकर्णे तथोपनिषदः शिवाः ।। २६ ।।\n\nकर्पूरं ज्वालयेत् पश्चादुत्क्रान्तिसमये तदा ।\n\nअणुः पन्थेत्यर्चिरादिगतिमन्त्रं समुच्चरन् ।। २७ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे उत्क्रान्तिसमयाचारवर्णनं नाम द्वितीयः पटलः ।। २ ।।\n\nतृतीयः पटलः\n\nबृहस्पतिरुवाच\n\nअनन्तरुद्र भगवन्नखिलज्ञानभासुर ।\n\nअनन्तरं समुत्क्रान्तेः कार्यं कर्तुर्वदस्व मे ।। १ ।।\n\nअनन्तरुद्र उवाच\n\nउत्क्रान्तिकार्यकर्तृक्रमः \n\nआदौ कर्तृक्रमं वक्ष्ये तच्छ्रणु त्रिदशार्चित ।\n\nपुत्रः पौत्रः प्रपौत्रश्च पुत्रिकापुत्र एव च ।। २ ।।\n\nतत्सुतो वाऽथवा दत्तस्तत्सन्तानस्तथैव च ।\n\nधनहारी पतिः पत्नी सपत्नीपुत्र एव च ।। ३ ।।\n\nपुत्री भ्राता च तत्पुत्रः पिता माता स्नुषा तथा ।\n\nपौत्री दौहित्रिका चापि पौत्रपत्नी च तत्सुता ।। ४ ।।\n\nदत्तस्य पत्नी भगिनी भागिनेयश्च सोदकः ।\n\nमातुः सोदक एवापि सगोत्रः शिष्य एव च ।। ५ ।।\n\nप्. १४१)\n\nऋत्विग् भृत्यो गुरुश्चैव सहाध्यायी तथैव च ।\n\nजामाता च सखा चैव राजा च क्रमशः स्मृताः ।। ६ ।।\n\nउत्क्रान्तिकार्यविवरणम्\n\nउत्क्रान्तप्राणमालोक्य कर्ता स्नात्वा धृताम्बरः ।\n\nधृतत्रिपुण्ड्ररुद्राक्षः कर्माधिकृतिसिद्धये ।।\n\nकुर्याद् गणनमस्कारं दद्याच्च द्रविणं ततः ।। ७ ।।\n\nदीयते यन्मृताहे तत् सर्वपर्वसु दानतः ।\n\nविशिष्यते तद्यथाशक्ति दद्याद् द्रविणमात्मजः ।। ८ ।।\n\nऊर्ध्वोच्छिष्टादिदोषप्राप्तौ प्रायश्चित्तम्\n\nऊर्ध्वोच्छिष्टादिसम्प्राप्तौ विदध्यान्निष्कृतिं तदा ।\n\nप्राजापत्यप्रतिनिधिं द्रव्यं देयं हितैषिणा ।। ९ ।।\n\nप्रासादे वापि खट्वायां मृतौ कुर्याच्च निष्कृतिम् ।\n\nगां वा हिरण्यं दद्याच्च प्राजापत्यमथापि वा ।। १० ।।\n\nप्. १४२)\n\nसिद्धिं गतस्य संस्कारसमयः\n\nसिद्धिं गतस्य तु दिवा कुर्यात् संस्कारमात्मजः ।\n\nपञ्चविंशघटीपूर्वमथ पर्युषितं भवेत् ।। ११ ।।\n\nदिवा वा यदि वा नक्तं वपुस्तद्यदसंस्कृतम् ।\n\nस्यात् पर्युषितमस्यैवं कुर्यात् संस्कारमादितः ।। १२ ।।\n\nपञ्चगव्येन संस्नाप्य पावमान्याऽभिमन्त्र्य च ।\n\nजलेन स्नापयित्वा च विधिवन्निखनेत् ततः ।। १३ ।।\n\nगणप्राणस्य समाधिसंस्कारः\n\nगतप्राणशरीरं तु श्रीरुद्रादिमनून् पठन् ।\n\nसंस्नाप्य चाप्यलङ्कृत्य रुद्राक्षैर्भस्मनाऽपि च ।। १४ ।।\n\nइष्टलिङ्गं करे न्यस्य सम्पूज्य समनन्तरम् ।\n\nपेटिकायां च विन्यस्य वृणुयाद् वाहकांस्ततः ।। १५ ।।\n\nपेटिकायां विन्यस्य शिवारामनयनम्\n\nमहोक्षो वृषभश्चैव नन्दीशो नन्दिकेश्वरः ।\n\nएतैश्च नामभिर्युक्तंश्चतुरस्तैः शरीरकम् ।।\n\nविमाने सन्निवेश्याथ शिवारामं नयेत्तदा ।। १६ ।।\n\nप्. १४३)\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे उत्क्रान्तिकार्यकर्तृक्रमनिर्णयो नाम तृतीयः पटलः ।। ३ ।।\n\nचतुर्थः पटलः\n\nबृहस्पतिरुवाच\n\nप्रमथप्रवरानीकसेव्यमानपदाम्बुज ।\n\nअनन्तरुद्र विश्वात्मन् नीलकण्ठ नमोऽस्तु ते ।। १ ।।\n\nअनन्तराणि कृत्यानि कर्तव्यान्यखिलान्यपि ।\n\nनिबोधय महेशान शिवारामप्रवेशनात् ।। २ ।।\n\nअनन्तरुद्र उवाच\n\nमृतस्य शिवारामप्रवेशनम् \n\nशिवालयसमीपे वा शिवारामेऽथवा पुनः । \n\nविल्ववृक्षस्य मूले वा शिवतीर्थसमीपके ।। ३ ।।\n\nसमाधिं कारयित्वा तां तनुं तत्र यथाविधि ।\n\nनिधाय पूरयेद् गर्तं भस्मना मृत्स्नयाऽपि च ।।\n\nवस्त्रं तु धारयित्वाऽतः सचेलस्नानमाचरेत् ।। ४ ।।\n\nकेशवपनावश्यकत्वम्\n\nब्राह्मणस्वर्णघातादिपापानि विविधानि च ।\n\nकेशानाश्रित्य तिष्ठन्ति तस्मात्केशान् वपाम्यहम् ।। ५ ।।\n\nप्. १४५)\n\nमेरुमन्दरतुल्यानि पापानि विविधानि च ।\n\nकेशानाश्रित्य तिष्ठन्ति तस्मात् केशान् वपाम्यहम् ।।\n\nइति मन्त्रेण संकल्प्य केशश्मश्रूणि वापयेत् ।। ६ ।।\n\nअग्नेरिव शिखा यस्य विद्या ज्ञानमयी शिखा ।\n\nस शिखीत्युच्यते विद्वन्नितरे केशधारिणः ।। ७ ।।\n\nवपनान्तरकृत्यानि\n\nवपनानन्तरं स्नात्वा भूतिरुद्राक्षसंयुतः ।\n\nगृहीत्वा च गणानुज्ञां दिव्यरूपाप्तये पितुः ।। ८ ।।\n\nनवभिः पञ्चभिर्वापि शोभितं वृषभैः परम् ।\n\nलिङ्गं तु पितृनामाङ्कं समाधौ स्थापयेत् तदा ।।\n\nदश दानानि दद्याच्च लिङ्गं च परिपूजयेत् ।। ९ ।।\n\nक्षीरादिना तर्पणम्\n\nमृद्घट्टनोपजनितसन्तापस्योपशान्तये ।\n\nक्षीरादितर्पणं कार्यमादशाहं तथाऽन्वहम् ।। १० ।।\n\nप्. १४६)\n\nइष्टादीनि च लिङ्गानि पितरं चापि तर्पयेत् ।\n\nपित्रे नित्यं प्रदद्याच्च त्रिसंख्यानुदकाञ्जलीन् ।। ११ ।।\n\nनग्नप्रच्छादनाराधनम्\n\nप्रविश्य दीपसहितं भवनं ज्ञातिभिः सह ।\n\nनग्नप्रच्छादनाभिख्यं कुर्यादाराधनं ततः ।। १२ ।।\n\nसमाधिस्थापितलिङ्गस्य चालनप्रतिषेधः\n\nसमाधिस्थापितं लिङ्गमादशाहं न चालयेत् ।\n\nजन्त्वादिभिश्चालितेऽस्मिन् यथा स्थानं निधाय तत् ।।\n\nप्राणायामत्रयं कृत्वा स्पृष्ट्वा तद्व्याहृतीर्जपेत् ।। १३ ।।\n\nसमाधिस्थापितं लिङ्गमादशाहं प्रपूजयेत् ।\n\nदशाहपूजाविधिना दिव्यरूपं प्रजायते ।। १४ ।।\n\nआराधनविधिनिरूपणम्\n\nआराधनं ततः कार्यं दिव्यरूपवतः पितुः ।\n\nएकोद्दिष्टविधानेन रुद्रत्वं भवति ध्रुवम् ।।\n\nप्. १४७)\n\nतत्त्वसंयोजनेनैव महेशत्वं पुनर्भवेत् ।। १५ ।।\n\nप्रथमेऽह्नि तृतीये च पञ्चमे सप्तमे तथा ।\n\nनवमैकादशाह्नोश्च नवाराधनमाचरेत् ।। १६ ।।\n\nआसप्तमा ज्ञातयश्च कर्ता च दशमेऽहनि ।\n\nवापयित्वा च स्नात्वा च ते कुर्युः क्षीरतर्पणम् ।।\n\nदद्यादेव यथाशक्ति दश दानानि संयुतः ।। १७ ।।\n\nसवृषलिङ्गोद्वासनम्\n\nउद्वास्य सवृषं लिङ्गं वसने च निधाय तत् ।\n\nतीर्थमानीय पृथिवीं यच्छेति च मनुं पठन् ।।\n\nविसृजेत् तत्र लिङ्गं च दिव्यरूपमनुस्मरन् ।। १८ ।।\n\nगाणपत्याहोम आनन्दहोमश्च\n\nएवमुद्वास्य च स्नात्वा तिलामलकवारिभिः ।\n\nगाणपत्याभिधं होमं तथैवानन्दसंज्ञकम् ।।\n\nकुर्यात् पितृर्गणैः साकमानन्दसमवाप्तये ।। ११ ।।\n\nप्. १४८)\n\nएकादशेऽहनि स्नात्वा विप्रान् विज्ञान्निमन्त्र्य च ।\n\nरुद्रहोमं विधायाथ वृषोत्सर्जनमाचरेत् ।। २० ।।\n\nउत्सृजेद् वृषभं श्वेतं रोहितं नीलमेव वा ।\n\nतृप्त्या वै नन्दिकेशस्य शिवसान्निध्यसिद्धये ।। २१ ।।\n\nषोडशाराधनक्रमः\n\nआद्यमासिकमुख्यानि षोडशाराधनानि च ।\n\nरुद्रगणाराधनं च वृषोत्सर्गाभिधं तथा ।। २२ ।।\n\nआचारादिकषड्लिङ्गस्थल षट्कसमाश्रयम् ।\n\nअनुत्तरं च पञ्चाशद् रुद्राराधनमाचरेत् ।। २३ ।।\n\nआद्यमेकादशेऽह्नि स्यादूने मास्यूनमासिकम् ।\n\nत्रैपक्षिकं त्रिपक्षे स्यादूनषाण्मासिकं तथा ।। २४ ।।\n\nप्. १४९)\n\nमासि षष्ठे किञ्चिदूने कर्तव्यं सम्प्रकीर्तितम् ।\n\nप्रतिमासं मृताहस्सु ऊनाब्दं चेति षोडश ।। २५ ।।\n\nआषोडशान्न वै तस्य जीवभावो निवर्तते ।\n\nषोडशाराधनं कार्यमेकोद्दिष्टविधानतः ।। २६ ।।\n\nतत्त्वसंयोजनम्\n\nअकृत्वा षोडशविधिं न कार्यं तत्त्वयोजनम् ।\n\nद्वादशेऽह्नि पितुस्तत्त्वसंयोजनचिकीर्षुणा ।।\n\nअवश्यं हि विधेयानि षोडशाराधनान्यपि ।। २७ ।।\n\nएकोद्दिष्टविधानेन तत्त्वसंयोगसिद्धये ।\n\nक्रियते यदेकमुद्दिश्य चैकोद्दिष्टं प्रकीर्तितम् ।। २८ ।।\n\nविश्वेदेवावाहनं च नाभिश्रवणकीर्तनम् ।\n\nप्रदक्षिणविसर्गे वा सीमान्तगमनं नहि ।। २९ ।।\n\nप्. १५०)\n\nरुद्राराधनम्\n\nएकादशेऽह्नि माहेशान् रुद्ररूपतयाऽर्चयेत् ।\n\nयथा सम्भवमेतद्धि रुद्राराधनमुच्यते ।। ३० ।।\n\nवृषोत्सर्गफलावाप्त्यै विप्रमेकं समर्चयेत् ।\n\nवृषोत्सर्गाख्यमाराधनमितीदं सम्प्रचोदितम् ।। ३१ ।।\n\nआचारादिकषड्लिङ्गस्थलषट्कसमाश्रयम् ।\n\nखड्गेशादिकपञ्चाशद् रुद्राराधनमाचरेत् ।। ३२ ।।\n\nचत्वारः षड् दश तथा रुद्रा द्वादश षोडश ।\n\nद्वावित्याचारलिङ्गादिस्थलषट्कसमाश्रयाः ।। ३३ ।।\n\nआधारादिकषट्चक्रवर्तिषड्लिङ्गसंश्रयाः ।\n\nचतुरादिकसंख्याद्यास्तत्तच्चक्रदलाश्रिताः ।। ३४ ।।\n\nषट्स्थलेषूपास्यमाना वर्णरूपतया स्थिताः ।\n\nअर्चनीया हि पञ्चाशद् रुद्राः षड्लिङ्गतृप्तये ।। ३५ ।।\n\nप्. १५१)\n\nद्वादशेऽह्नि तु कर्तव्यं तत्त्वसंयोजनं पितुः ।\n\nपुरुषस्य चतुर्थस्य निवृत्त्यर्थं प्रयत्नतः ।।\n\nतत्त्वादियोजनेनैव चतुर्थो हि निवर्तते ।। ३६ ।।\n\nलिङ्गाङ्गसङ्गिनः सा पिण्ड्यनिषेधः \n\nलिङ्गाङ्गसङ्गिनि मृते सा पिण्ड्यं न विधीयते ।\n\nशिवलिङ्गाङ्गयोगेन शिवभावयुजः पितुः ।।\n\nन योज्यमेव सा पिण्ड्यं प्रेतभावनिवर्तकम् ।। ३७ ।।\n\nकलातत्त्वाराधनक्रमः\n\nमहेश्वरादिभिन्नेभ्यः पितृभ्यस्तत्त्वसंयुताः ।\n\nकला आवाह्य पात्रे तु समभ्यर्च्य पितुस्तदा ।।\n\nवर्गत्रयैक्यसिद्ध्यर्थं तत्त्वादीन् योजयेत् सुतः ।। ३८ ।।\n\nतत्त्वसंयोगविधिनाऽनुष्ठितेन यथाविधिः ।\n\nमहेशत्वादिसंसिद्धिः पित्रादेः स्यादसंशयम् ।। ३९ ।।\n\nप्. १५२)\n\nअहनि द्वादशे कर्ता निमन्त्र्य विदुषो द्विजान् ।\n\nगणाभ्यनुज्ञां संगृह्य चैवं संकल्पमाचरेत् ।। ४० ।।\n\nपितुस्तदीयपित्राद्यैः करिष्यन् तत्त्वयोजनम् ।\n\nनन्दिकेशमहाकालसंज्ञिनोर्विश्वदेवयोः ।। ४१ ।।\n\nपितुः पितामहादीनां महेशादिस्वरूपिणाम् ।\n\nषट्त्रिंशतां च तत्त्वानां कलानामष्टत्रिंशताम् ।।\n\nआराधनं करिष्यामीत्येवं संकल्पमाचरेत् ।। ४२ ।।\n\nविश्वेदेवौ च पित्रादीन् तत्त्वानि च कलास्तदा ।\n\nआवाह्य चाभिसम्पूज्य चिकीर्षुस्तत्त्वयोजनम् ।।\n\nगवादिदशदानानि कुर्यात् सन्तृप्तये पितुः ।। ४३ ।।\n\nतत्त्वानां च कलानां च संयोजनमतः परम् ।\n\nकृत्वोनमासिकादीनि यथाकालं समाचरेत् ।। ४४ ।।\n\nप्. १५३)\n\nइत्यौर्ध्वदेहिकविधिः शिवाश्रमनिषेविणाम् ।\n\nबोधितस्तव वागीश निगमागमसम्मतः ।। ४५ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे और्ध्वदेहिकविधिकथनं नाम चतुर्थः पटलः ।। ४ ।।\n\nपञ्चमः पटलः\n\nबृहस्पतिरुवाच\n\nअनन्तगुणवाराशे अनन्तकरुणाकर ।\n\nअनन्तरुद्र भगवन् प्रणतोऽस्म्यनुगृहाण माम् ।।\n\nप्रकीर्णकविधिं ब्रूहि विधाने ह्यौर्ध्वदेहिके ।। १ ।।\n\nअनन्तरुद्र उवाच\n\nप्रकिर्णविधिनिरूपणम् \n\nगीष्पते ते प्रवक्ष्यामि प्रकीर्णकविधिं परम् ।\n\nयेन सम्यङ् निवर्तेरन् कर्तॄणां सर्वसंशयाः ।। २ ।।\n\nपूर्वशैवाद्युक्तपितृगणः\n\nविश्वदेवौ पूर्वशैवे रुद्रानन्तसमाह्वयौ ।\n\nस्कन्दश्चण्डो गणेशश्च पितरः परिकीर्तिताः ।। ३ ।।\n\nनन्दी चैव महाकालो विश्वेदेवौ तदुत्तरे ।\n\nपितरः स्युर्महेशश्च सदाशिवशिवौ मतौ ।। ४ ।।\n\nवस्वादिरूपाः पितरः पितृलोकनिवासिनः ।\n\nमहेश्वरादिरूपाः स्युर्मम लोकनिवासिनः ।। ५ ।।\n\nप्. १५५)\n\nशैवश्राद्धेषु वर्ज्यानि\n\nअपसव्यं तिलान् पिण्डं विकिरं चाग्निकर्म च ।\n\nअर्घ्यपात्रं च मतिमान् शैवश्राद्धेषु वर्जयेत् ।। ६ ।।\n\nग्राह्यद्रव्याणि\n\nनिषिध्यन्ते क्वचिद्दर्भा आगमे यद्यपि क्वचित् ।\n\nतदत्यावश्यकत्वस्य निषेधस्तेन गृह्यताम् ।। ७ ।।\n\nश्रीगन्धश्चाक्षतो धूपो दीपः सज्याश्च वर्तिकाः ।\n\nपुष्पाणि बिल्वपत्राणि दक्षिणा वसनानि च ।।\n\nताम्बूलं भस्मघुटिका द्रव्याण्याराधने स्मृताः ।। ८ ।।\n\nतत्त्वसंयोजनक्रमः\n\nदम्पत्यो सह लिङ्गैक्ये समाध्यादिक्रियाः सह ।\n\nप्राक्समाधेरन्यसिद्धौ तदूर्ध्वं चेत्क्रियाः पुनः ।। ९ ।।\n\nअनुजेन पितुः कर्म कृतं चेज्ज्येष्ठ आगतः ।\n\nएकोद्दिष्टं विना कुर्यात् तत्त्वसंयोजनं पुनः ।। १० ।।\n\nप्. १५६)\n\nज्येष्ठेन तु पितुः कर्म कृतं चेत्तत आगतः ।\n\nदशाहान्तेऽनुजः कुर्यात् पार्वणाराधनं पुनः ।।\n\nकनिष्ठोऽप्याहिताग्निस्तु कुर्याद्वै तत्त्वयोजनम् ।। ११ ।।\n\nदशाहमध्ये चेत्कर्तुः शावाशौचान्तरागमः ।\n\nतस्य शुद्धिः पूर्वशेषादेकोद्दिष्टं यथोदितम् ।। १२ ।।\n\nतत्त्वसंयोजनं कुर्यात् पित्रादेः प्रयतः सुतः ।\n\nततः संवत्सरे पूर्णे द्वादशाहेऽथवा सुधीः ।। १३ ।।\n\nतत्त्वसंयोजनं कुर्याद् वत्सरान्ते यदा पुनः ।\n\nऊनाब्दिकात् परं कुर्यादाब्दिकात् पूर्ववासरे ।। १४ ।।\n\nद्वादशाहप्रभृतिषु षट्सु कुर्याद्दिनेषु वा ।\n\nत्रिपक्षे मासि षष्ठे वा वत्सरान्ते शुभागमे ।। १५ ।।\n\nप्. १५७)\n\nएकादशाह एवाथ यदि दर्शः समापतेत् ।\n\nतदैव तद्विधायादौ पितृयज्ञं समाचरेत् ।।\n\nपितुर्महागुरोः कुर्यात् त्रयोदशदिने तथा ।। १६ ।।\n\nतत्त्वसंयोजनषोडशाराधनयोर्व्यवस्था \n\nतत्त्वसंयोजनमृते षोडशाराधने कृते ।\n\nसंवत्सरे व्यतीते तु पुनः कुर्वीत षोडशम् ।। १७ ।।\n\nतत्त्वसंयोजनादर्वाक् षोडशाराधनानि च ।\n\nएकोद्दिष्टविधानेन कुर्यात् सर्वाण्यतन्द्रितः ।। १८ ।।\n\nतत्त्वसंयोजनादूर्ध्वं यदा कुर्यात्तदा पुनः ।\n\nप्रत्यब्दं यो यथा कुर्यात् तथा कुर्याद्विचक्षणः ।। १९ ।।\n\nतत्त्वसंयोजनं कृत्वा कुर्यात् पार्वणवत् ततः ।\n\nप्रत्याब्दिकाराधनादीन् विधिरेष सनातनः ।। २० ।।\n\nतत्वसंयोजनादूर्ध्वमेकोद्दिष्टं विधीयते ।\n\nयत्र तत् दैवयुक्तं स्याद्दैवहीनं वृथा भवेत् ।। २१ ।।\n\nतत्त्वसंयोजनाकरणे प्रत्यवायः ।\n\nतत्त्वसंयोजनविधिमकृत्वा शुभकर्मकृत् ।\n\nप्रत्यवैति ध्रुवं श्रेयो नाप्नुयादिति निश्चयः ।।\n\nप्. १५८)\n\nमुख्येऽन्यस्मिन् कर्तरि तु शुभं कर्म समाचरेत् ।। २२ ।।\n\nद्वादशाहं समारभ्य तृप्तये वत्सरावधि ।\n\nदद्यादहरहः कुम्भं सजलं सप्रसादकम् ।। २३ ।।\n\nपितुः शिवपदप्राप्त्यै तत्त्वसंयोजनात् परम् ।\n\nआहिताग्निस्तु कुर्वीत पितृयज्ञं विधुक्षये ।। २४ ।।\n\nद्विविधमाराधनं तस्य त्रैविध्यं च\n\nएकोद्दिष्टं पार्वणं चेत्युक्तमाराधनं द्विधा ।\n\nनित्यं नैमित्तिकं काम्यमिति तत्त्रिविधं पुनः ।। २५ ।।\n\nआब्दिकं दार्शिकं चैव तन्महालयसंज्ञकम् ।\n\nदैनन्दिनं च नियतोपाधिकं नित्यमुच्यते ।। २६ ।।\n\nसंक्रान्तौ ग्रहणे चोक्तं तत्त्वसंयोजनं तथा ।\n\nएकोद्दिष्टं वृद्धिसंज्ञं नैमित्तिकमुदाहृतम् ।। २७ ।।\n\nमन्वादौ च युगादौ च तथा लभ्येषु प्रायशः ।\n\nयोगेषु क्रियते यत्तत् काम्यमित्यभिधीयते ।। २८ ।।\n\nप्. १५९)\n\nश्राद्धपदनिरुक्तिः\n\nपित्रोराराधनं सर्वमास्तिक्यमतिभिर्नरैः ।\n\nश्रद्धया क्रियते यस्माच्छ्राद्धमित्यभिधीयते ।। २९ ।।\n\nअपेक्षितं न प्रयच्छेत् सम्पादितपदार्थके ।\n\nन स तत्फलमाप्नोति कृपणो गर्ह्यचेतनः ।। ३० ।।\n\nश्राद्धभोक्तृणां नियमाः\n\nसाधितेषु पदार्थेषु याचितव्यमपेक्षितम् ।\n\nअन्यथा स पितृघ्नः स्यादसन्तृप्तान्नभोजनः ।। ३१ ।।\n\nभोक्ता तु दक्षिणां नेच्छेत् कर्ता दद्याच्च दक्षिणाम् ।\n\nकृतार्थौ तावुभौ स्यातामन्यथा दोषभाजनौ ।। ३२ ।।\n\nकर्ममध्ये तु यो ब्रूते नालं मे दक्षिणेति च ।\n\nकर्ताऽपि चेन्न प्रयच्छेत् तौ दुर्गतिमवाप्नुतः ।। ३३ ।।\n\nप्. १६०)\n\nदेशकालादिषु विशेषः\n\nविप्लवे देशकालाभ्यां विदेशगमनादिषु ।\n\nचन्द्रसूर्योपरागे च हेम्ना वाऽमेन वा पुनः ।।\n\nकार्यमाराधनं प्रत्याब्दिकमासिकवर्जितम् ।। ३४ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे प्रकीर्णकविधिकथनं नाम पञ्चमः पटलः ।। ५ ।। \n\nषष्ठः पटलः\n\nबृहस्पतिरुवाच\n\nअनन्तरुद्र सर्वज्ञ सर्वागमविशारद ।\n\nआशौचशुद्धिं वद मे कृपया करुणाकर ।। १ ।।\n\nअनन्तरुद्र उवाच\n\nद्विविधमाशौचं पुनश्चतुर्धां \n\nआशौचशुद्धिं वक्ष्यामि शृणुष्वावहितो मुने ।\n\nजनिजं मृतिजं चेति प्रोक्तमाशौचकं द्विधा ।।\n\nतदल्पमधिकं पूर्णमपूर्णं च चतुर्विधम् ।। २ ।।\n\nकालतोऽल्पाधिकं ज्ञेयमपूर्णं तु त्रिरात्रकम् ।\n\nपूर्णं दशाहं विज्ञेयं सुरलोकाभिवन्दित ।। ३ ।।\n\nआशौचे दिवसव्यवस्था\n\nमातुस्त्रिरात्रं स्रावे स्यात् तज्ज्ञातीनां न विद्यते ।\n\nमाससंख्यं हि मातुः स्यात् पाते तं त्रिदिनं पितुः ।। ४ ।।\n\nप्. १६२)\n\nविप्राणां तु दशाहं स्यान्नृपाणां द्वादशाहकम् ।\n\nविशां पञ्चदशाहं स्यान्मासः शूद्रस्य चोदितम् ।। ५ ।।\n\nअतिक्रान्ते दशाहे तु जाताशौचं न विद्यते ।\n\nज्ञातीनां शुद्धिव्यवस्था\n\nमृते जाते हि ज्ञातीनां शुद्धिः स्यात् स्नानमात्रतः ।।\n\nसोदराणां च दम्पत्योर्विशुद्धिः स्याद्दशाहतः ।। ६ ।।\n\nमृतावनुपनीतस्य पित्रोस्तु त्रिदिनं स्मृतम् ।\n\nउपनीतस्य तु मृतौ दशाहं सम्प्रकीर्तितम् ।। ७ ।।\n\nआसप्तमं दशाहं स्यात्त्रिरात्रं त्वाचतुर्दशम् ।\n\nस्नानमात्रं त्वैकविंशमाशौचं विद्यते मुने ।। ८ ।।\n\nमातुलादिमृतौ ज्ञेयं त्रिरात्रं सुरसन्नुत ।\n\nबान्धवानां तु मरणे पक्षिणी विहिता पुनः ।। ९ ।।\n\nप्. १६३)\n\nत्रिरात्रमात्रिमासं स्यादाषण्मासं तु पक्षिणी ।\n\nआवत्सरमहोरात्रं ततः स्नात्वा विशुद्ध्यति ।। १० ।। \n\nआशौचानां तन्त्रेण निवृत्तिः\n\nतन्त्रेणैव विशुद्धिः स्यादनेकेषां समागमे ।\n\nअल्पं समानमपि च प्रथमेन निवर्तते ।।\n\nआशौचमन्यदीयं तु पित्राशौचेन बाध्यते ।। ११ ।।\n\nशवानुगमने विप्रः स्नात्वोद्धूल्य च भस्मना ।\n\nप्राणानायम्य षट्कृत्वः शिवं दृष्ट्वा विशुद्ध्यति ।। १२ ।।\n\nआशौचाप्रवृत्तिः\n\nयतीनां च वनस्थानां नैष्ठिकानां च वर्णिनाम् ।\n\nजनिजं मृतिजं वाऽपि नाशौचमिह विद्यते ।। १३ ।।\n\nसद्यःशौचव्यवस्था\n\nयज्ञे विवाहे दाने च संग्रामे देशविप्लवे ।\n\nआपद्यपि च कष्टायां सद्यःशौचं विधीयते ।। १४ ।।\n\nदैवेषु राजकीयेषु साङ्घिकेषु च कर्मसु ।\n\nनियुक्तानां तु सर्वेषां सद्यःशौचं विधीयते ।। १५ ।।\n\nप्. १६४)\n\nसन्ध्यादिष्वाशौचाप्रवृत्तिः\n\nस्वकर्मकाले संशुद्धिः सर्वशास्त्रेषु चोदिता ।\n\nअतः सन्ध्यामर्चनमप्याशौचे न परित्यजेत् ।। १६ ।।\n\nसंशुद्धिः संग्रहेणोक्ता सकलागमचोदिता ।\n\nमुनिवृन्दारकस्तुत्य किमन्यच्छ्रोतुमिच्छसि ।। १७ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे आशौचशुद्धिकथनं नाम षष्ठः पटलः ।। ६ ।।\n\nसप्तमः पटलः\n\nबृहस्पतिरुवाच \n\nअपारमहिमाधारानन्तरुद्र नमोऽस्तु ते ।\n\nप्रायश्चित्तविधिं ब्रूहि सर्वदोषनिवर्तकम् ।। १ ।।\n\nअनन्तरुद्र उवाच\n\nप्रायश्चित्तविधिनिरूपणम् \n\nअतः परं प्रवक्ष्यामि प्रायश्चित्तविधिं परम् ।\n\nउद्बन्धनमृता मर्त्या निरयं यान्त्यसंशयम् ।।\n\nनाशौचमुदकं तेषां समाधिर्वा विधीयते ।। २ ।।\n\nउद्बन्धनमृतवाहकानां प्रायश्चित्तम्\n\nउद्बन्धनमृतं चैव गोब्राह्मणहतं तथा ।\n\nसंस्पृशन्त्यनुगच्छन्ति वहन्ति निखनन्त्यपि ।।\n\nये नरास्ते विशुद्ध्यन्ति तप्तकृच्छ्रेण गीष्पते ।। ३ ।।\n\nप्. १६६)\n\nतप्तकृच्छ्रलक्षणम्\n\nतप्तक्षीरघृताम्बूनामेकैकं प्रत्यहं पिबेत् ।\n\nएकरात्रोपवासश्च तप्तकृच्छ्र इतीर्यते ।। ४ ।।\n\nनहि शुष्कोपवासोऽस्ति शिवाश्रमनिषेविणाम् ।\n\nउपवासप्रतिनिधिं नक्तभोजनमाचरेत् ।। ५ ।।\n\nसंसर्गप्रायश्चित्तम्\n\nआचरेन्न तु संसर्गं पतितैः सर्वदा द्विजः ।\n\nयावदब्दं हि संगच्छन् प्रायश्चित्तेन शुद्ध्यति ।।\n\nतदूर्ध्वं तत्समः प्रोक्तस्तन्निष्कृत्यै स नार्हति ।। ६ ।।\n\nचरेत् पञ्चाहसंसर्गे कृच्छ्रं त्रैरात्रिकं द्विजः ।\n\nप्राजापत्यं दशाहे सान्तपनं द्वादशाहके ।। ७ ।।\n\nप्. १६७)\n\nमासार्धे दशरात्रं स्यात् पराको माससङ्गतौ ।\n\nचान्द्रायणं द्विमासे च षण्मासे त्वैन्दवद्वयम् ।। ८ ।।\n\nकृच्छ्रं वत्सरसंसर्गे विदधीत प्रयत्नतः ।\n\nदिनसंख्याप्रमाणेन चरेद् वा नक्तभोजनम् ।। ९ ।।\n\nप्. १६८)\n\nशृगालादिदष्टप्रायश्चित्तम्\n\nद्विजो दष्टः शृगालाद्यैः स गायत्रीं शतं जपेत् ।\n\nनारी वाऽथ नरो वाऽपि शुना दष्टो द्विजः सकृत् ।।\n\nवृषं प्रदक्षिणीकृत्य सद्यः स्नात्वा विशुद्ध्यति ।। १० ।।\n\nचण्डालादिहतस्य प्रायश्चित्तम्\n\nचण्डालेनाथवा गोभिर्विप्रैर्यस्तु हतो मृतः ।\n\nविषेणापि मृतो यस्तु तं खनेन्मन्त्रवर्जितम् ।।\n\nप्राजापत्येन शुद्ध्येयुर्वोढारो विप्रवाक्यतः ।। ११ ।।\n\nवर्षादूर्ध्वं विधेयं स्यात् प्रायश्चित्तं मृतस्य हि ।\n\nईशानबलिमाधाय पालाशविधिना खनेत् ।।\n\nयथा विधि विधातव्यं पुत्राद्यैरौर्ध्वदेहिकम् ।। १२ ।।\n\nचक्रवाकादिप्राणिहिंसकस्य प्रायश्चित्तम्\n\nचक्रवाकं कुक्कुटं वा शुकपारावतानपि ।\n\nनक्राहिटिट्टिभान् हत्वा शुद्ध्यते नक्तभोजनात् ।। १३ ।।\n\nदद्याद्धिरण्यं विप्राय हत्वैवाऽस्थिमतः पुमान् ।\n\nप्राणायामेन शुद्ध्येत हत्वा चानस्थिशालिनः ।।\n\nसहस्रसम्मितान् हत्वा शूद्रहत्याव्रतं चरेत् ।। १४ ।।\n\nप्. १६९)\n\nनकुलं मूषकं गोधां गृध्रं कूर्मं च शल्यकम् ।\n\nकाकोलूकबकान् हत्वा त्रिभिर्नक्तैर्विशुद्ध्यति ।। १५ ।।\n\nचण्डालसंभाषणादिप्रायश्चित्तम्\n\nचण्डालेन श्वपाकेन कृते सम्भाषणे तदा ।\n\nप्राणानायम्य च सकृत् सावित्रीं प्रयतो जपेत् ।। १६ ।।\n\nचण्डालस्पर्शने स्नायात् दृष्ट्वा भानुं विलोकयेत् ।\n\nचण्डालैः सह सुप्त्वा तु त्रिभिर्नक्तैर्विशुद्ध्यति ।। १७ ।।\n\nपात्रादिशुद्धिविधानम्\n\nताम्रकांस्यौ भस्मनैव वस्त्राणि जलशौचतः ।\n\nपरित्यागान्मृण्मयानि शुद्ध्यन्ति बृहतांपते ।। १८ ।।\n\nश्वकाकगृध्रसंस्पृष्टे बह्वन्ने तु द्विजोत्तमैः ।\n\nव्यपोह्य किञ्चित् स्पृष्टांशं क्षिप्त्वा भस्मजलान्वितम् ।।\n\nदर्भोल्कया स्पर्शयित्वा ग्राह्यमेतद् भवेत्तदा ।। १९ ।।\n\nप्. १७०)\n\nकेशकीटादिसम्पृक्तमन्नं शुद्ध्यति भस्मना ।\n\nस्नेहः शुद्ध्यति पाकेन ज्वालया गोपयोऽपि च ।। २० ।।\n\nदारुपात्राणि शुद्ध्यन्ति क्षालनात् तत्क्षणादपि ।\n\nरजसा शुद्ध्यते नारी नदी वेगेन शुद्ध्यति ।। २१ ।।\n\nदूषितेषु हि कूपेषु शतकुम्भमितं जलम् ।\n\nउद्धृत्य पञ्चगव्यस्य क्षेपणाच्छुद्धिमाप्नुयुः ।। २२ ।।\n\nदहनात् खननाच्चैव धावनादुपलेपनात् ।\n\nवृष्टेरपि च गोक्रान्त्या भूमिः शुद्ध्यति कालतः ।। २३ ।।\n\nशवेन दूषितं वेश्म प्रोक्षितं सर्वतो जलैः ।\n\nगोमयेनोपलिप्तं च धूमैराघ्रापितं शुचिः ।। २४ ।।\n\nमेध्यामेध्येन्द्रियाणि\n\nनाभेरूर्ध्वं यानि खानि मेध्यान्येतानि सर्वशः ।\n\nअधःस्थितान्यमेध्यानि मला देहादपि च्युताः ।। २५ ।।\n\nप्. १७१)\n\nदेहस्थमलविशुद्धिः\n\nवसाशुक्रमसृङ्मज्जामूत्रविट्कर्णविण्णखाः ।\n\nश्लेष्माश्रुदूषिकास्वेदा द्वादशैते नृणां मलाः ।। २६ ।।\n\nविण्मूत्रोत्सर्गशुद्ध्यर्थं मृद्वार्यादेयमर्थवत् ।\n\nदैहिकानां मलानां च शुद्धिषु द्वादशस्वपि ।। २७ ।।\n\nपूर्वेषां षण्मलानां तु शुद्धिरद्भिर्मृदा भवेत् ।\n\nउत्तरेषां जलेनैव शुद्धिरिष्टा बृहस्पते ।। २८ ।।\n\nवस्त्रादिविशुद्धिः\n\nवस्त्रं चण्डालसंस्पृष्टं क्षालनेन विशुद्ध्यति ।\n\nमृण्मयं तु परित्यागाद् धान्यं वै मार्जनाच्छुचिः ।। २९ ।।\n\nमक्षिकामशकाद्यैश्च स्पृष्टं दृष्टमदीक्षितैः ।\n\nकेशकीटैश्च संस्पृष्टं भस्मनाऽन्नं विशुद्ध्यति ।। ३० ।।\n\nसोमादयो नोच्छिष्टाः\n\nसोमे च मधुपर्के चाऽवसरे च निवेदिते ।\n\nतथा गुरुप्रसादे च नोच्छिष्टत्वं कदाचन ।। ३१ ।।\n\nप्. १७२)\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे प्रायश्चित्तकथनं नाम सप्तमः पटलः ।। ७ ।।\n\nअष्टमः पटलः\n\nबृहस्पतिरुवाच\n\nअनन्तरुद्र भगवन् लोकोद्धरणदीक्षित ।\n\nमहापापोपपापानां प्रायश्चित्तं वदस्व मे ।। १ ।।\n\nअनन्तरुद्र उवाच\n\nमहापातकोपपातकानां प्रायश्चित्तानि \n\nमहापातककर्ता तु सम्प्राप्य गुरुसन्निधिम् ।\n\nदण्डद्रव्यं विधायाथ परां शुद्धिमवाप्नुयात् ।। २ ।।\n\nअगम्यागमनप्रायश्चित्तम्\n\nअगम्यागमने प्रोक्तं शुद्ध्यै चान्द्रायणं व्रतम् ।\n\nभुनक्ति यस्तु चण्डालीं द्विजोऽज्ञानवशंगतः ।। ३ ।।\n\nसशिखं वापयित्वा च त्रिवर्षं भैक्षभोजनम् ।\n\nकृत्वा गोमिथुनं दत्त्वा शुद्धिं प्राप्नोत्यसंशयम् ।। ४ ।।\n\nपितृदारान् भ्रातृजायां गुरुपत्नीं स्नुषां गतः ।\n\nप्राजापत्यत्रयं कृत्वा दक्षिणां गोद्वयं दिशेत् ।। ५ ।।\n\nप्. १७४)\n\nअकामां ब्राह्मणीं गत्वा कृच्छ्रचान्द्रायणं चरेत् ।\n\nसकामां च तदर्धं स्यात् तप्तकृच्छ्रं सकृद्गतौ ।। ६ ।।\n\nब्राह्मणीगमने कृच्छ्रं गर्भे सान्तपनं स्मृतम् ।\n\nराज्ञीगर्भे पराकः स्याद् वैश्यागर्भे त्र्यहोदितम् ।।\n\nशूद्रीगर्भे त्वैन्दवं स्यादेवं शुद्ध्येन्न संशयः ।। ७ ।।\n\nगर्भिणीं पतितां गत्वा तथा चैव रजस्वलाम् ।\n\nअतिकृच्छ्रं चरित्वा तु विशुद्ध्यति न संशयः ।।\n\nपशुवेश्यादिगमने प्राजापत्यं समाचरेत् ।। ८ ।।\n\nअनिच्छन्ती सकृद्भुक्ता या नारी पापकर्मिणा ।\n\nप्राजापत्येन रजसा शुद्ध्यते नात्र संशयः ।। ९ ।।\n\nप्. १७५)\n\nपादुकाताडनादिप्रायश्चित्तम्\n\nपादुकायास्ताडने तु व्रतं चान्द्रायणं चरेत् ।\n\nबन्दीगृहान्नभुक्तौ तु कृच्छ्रं सान्तपनं चरेत् ।। १० ।।\n\nअभक्ष्यभक्षणप्रायश्चित्तम्\n\nविण्मूत्ररेतः संस्पृटं चण्डालस्यान्नमेव च ।\n\nगोमांसं च द्विजो भुक्त्वा कृच्छ्रचान्द्रायणं चरेत् ।। ११ ।।\n\nशूद्रान्नं सूतकान्नं च पूर्वोच्छ्ष्टं तथैव च ।\n\nभुक्त्वा कृच्छ्रं चरित्वा तु ब्रह्मकूर्चेन शुद्ध्यति ।। १२ ।।\n\nएकोद्दिष्टादिभोजनप्रायश्चित्तम्\n\nएकोद्दिष्टे तु यो भुङ्क्ते तत्त्वसंयोजनेऽपि च ।\n\nसहस्रसंमितां जप्त्वा स शुद्ध्यति षडक्षरीम् ।।\n\nआब्दिकाराधने भुक्त्वा जपेत् पञ्चाक्षरीं शतम् ।। १३ ।।\n\nप्. १७६)\n\nलशुनादिभक्षणप्रायश्चित्तम्\n\nपीयूषं लशुनं श्वेतवृन्ताकफलमेव च ।\n\nगृञ्जनं च पलाण्डुं च वृक्षनिर्यासमेव च ।। १४ ।।\n\nदेवस्वं च शिलीध्रं च भुक्त्वा विप्रो विशुद्ध्यति ।\n\nपञ्चगव्यमनुप्रास्य त्रिदिनं नक्तभोजनात् ।। १५ ।।\n\nक्षुरकर्मादिविशुद्धिः\n\nक्षुरकर्मणि वान्ते च प्रेतधूमे च मैथुने ।\n\nदुःस्वप्ने दुर्जनस्पर्शे नरः स्नात्वा विशुद्ध्यति ।। १६ ।।\n\nसावित्र्यादिजपस्य महापातकनाशकत्वम्\n\nअयुतं चैव सावित्र्याः प्राणायामशतद्वयम् ।\n\nस्नानद्वादशकं नद्यां तीर्थयात्रा द्वियोजने ।।\n\nप्राजापत्यस्य कृच्छ्रस्य तुल्यमेतच्चतुष्टयम् ।। १७ ।।\n\nसहस्रपरमां देवीं शतमध्यां दशापराम् ।\n\nगायत्रीं च जपेन्नित्यं महापातकनाशनम् ।। १८ ।।\n\nप्. १७७)\n\nवामदेव्यं त्रिरावृत्य तदह्नैव विशुद्ध्यति ।\n\nपौरुषं सूक्तमावृत्य मुच्यते सर्वकिल्बिषात् ।। १९ ।।\n\nरुद्रैकादशकं जप्त्वा तदह्नैव विशुद्ध्यति ।\n\nश्रीमत्पञ्चाक्षरीं जप्त्वा तत्क्षणादेव शुद्ध्यति ।। २० ।।\n\nअथर्वशिरसं चैव नीलरुद्रं तथैव च ।\n\nसकृज्जप्त्वाऽखिलैः पापैस्तस्मिन्नहनि मुच्यते ।।\n\nत्रिसुपर्णं च जप्त्वैव मुच्यते सर्वकिल्बिषैः ।। २१ ।।\n\nश्रद्धायाः शिवसायुज्यप्रापकत्वम्\n\nयः श्रद्धयैवाचरति विहितं शिवशासने ।\n\nस श्रीकण्ठप्रसादेन शिवसायुज्यमृच्छति ।। २२ ।।\n\nशास्त्रस्य गोपनीयता\n\nइति ते गदितं सम्यग् गीष्पते शिवशासनम् ।\n\nरहस्यं सर्वशास्त्रेषु गोपनीयं प्रयत्नतः ।। २३ ।।\n\nइति श्रीचन्द्रज्ञानागमे उत्तरभागेऽनन्तरुद्रबृहस्पतिसंवादे शिवशासने \n\nचर्यापादे प्रायश्चित्तविधिकथनं नामाष्टमः पटलः ।। ८ ।।\n\nमूलपञ्चाक्षरमन्त्रन्यासाः\n\nओं नमः शिवाय इत्यस्य श्रीमूलपञ्चाक्षरमहामन्त्रस्य वामदेव ऋषिः \n\n(शिरसि), पङ्क्तिश्छन्दः (मुखे), श्री सदाशिवो देवता (हृदये), ओं बीजम्, उमा \n\nशक्तिः (गुह्ये), शिव इति कीलकं (पादयोः), श्रीसदाशिवप्रीत्यर्थे जपे \n\nविनियोगः ।\n\nसृष्टिन्यासक्रमः (ब्रह्मचारिणाम्)\n\nकरन्यासः\n\nओं यं ओं सर्वज्ञशक्तिधाम्ने अङ्गुष्ठाभ्यां नमः ।\n\nओं वां ओं नित्यतृप्तिशक्तिधाम्ने तर्जनीभ्यां नमः ।\n\nओं शीं ओं अनादिबोधशक्तिधाम्ने मध्यमाभ्यां नमः ।\n\nओं मं ओं स्वतन्त्रशक्तिधाम्ने अनामिकाभ्यां नमः ।\n\nओं नं ओं अलुप्तशक्तिधाम्ने कनिष्ठिकाभ्यां नमः ।\n\nओं ओं ओं अनन्तशक्तिधाम्ने करतलकरपृष्ठाभ्यांनमः ।\n\nदेहन्यासः\n\nओं यं ओं ईशानाय नमः शिरसि ।\n\nओं वां ओं तत्पुरुषाय नमो मुखे ।\n\nओं शिं ओं अघोराय नमो हृदये ।\n\nओं मं ओं वामदेवाय नमो गुह्ये ।\n\nओं नं ओं सद्योजाताय नमः पादद्वये ।\n\nओं ओं ओं प्रणवाय नमः सर्वाङ्गे ।\n\nअङ्गन्यासः\n\nओं यं ओं सर्वज्ञशक्तिधाम्ने हृदयाय नमः ।\n\nओं वां ओं नित्यतृप्तिशक्तिधाम्ने शिरसे स्वाहा ।\n\nओं शिं ओं अनादिबोधशक्तिधाम्ने शिखायै वषट् ।\n\nओं मं ओं स्वतन्त्रशक्तिधाम्ने कवचाय हुं ।\n\nओं नं ओं अलुप्तशक्तिधाम्ने नेत्रत्रयाय वौषट् ।\n\nओं ओं ओं अनन्तशक्तिधाम्ने अस्त्राय फट् ।\n\nप्. १८२)\n\nस्थितिन्यासक्रमः (गृहस्थानाम्)\n\nकरन्यासः\n\nओं शिं ओं अनादिबोधशक्तिधाम्ने मध्यमाभ्यां नमः ।\n\nओं वां ओं नित्यतृप्तिशक्तिधाम्ने तर्जनीभ्यां नमः ।\n\nओं यं ओं सर्वज्ञशक्तिधाम्ने अङ्गुष्ठाभ्यां नमः ।\n\nओं नं ओं अलुप्तशक्तिधाम्ने कनिष्ठिकाभ्यां नमः ।\n\nओं मं ओं स्वतन्त्रशक्तिधाम्ने अनामिकाभ्यां नमः ।\n\nओं ओं ओं अनन्तशक्तिधाम्ने करतलकरपृष्ठाभ्यां नमः ।\n\nदेहन्यासः\n\nओं शिं ओं अघोराय नमो हृदये ।\n\nओं वां ओं वामदेवाय नमो गुह्ये ।\n\nओं यं ओं सद्योजाताय नमः पादद्वये ।\n\nओं नं ओं ईशानाय नमः शिरसि ।\n\nओं मं ओं तत्पुरुषाय नमो मुखे ।\n\nओं ओं ओं प्रणवाय नमः सर्वाङ्गे ।\n\nअङ्गन्यासः\n\nओं शिं ओं अनादिबोधशक्तिधाम्ने कवचाय हुं ।\n\nओं वां ओं नित्यतृप्तिशक्तिधाम्ने नेत्रत्रयाय वौषट् ।\n\nओं यं ओं सर्वज्ञशक्तिधाम्ने अस्त्राय फट् ।\n\nओं नं ओं अलुप्तशक्तिधाम्ने हृदयाय नमः ।\n\nओं मं ओं स्वतन्त्रशक्तिधाम्ने शिरसे स्वाहा ।\n\nओं ओं ओं अनन्तशक्तिधाम्ने शिखायै वषट् ।\n\nप्. १८३)\n\nसंहारन्यासक्रमः (वानप्रस्थसंन्यासिनाम्)\n\nकरन्यासः \n\nओं नं ओं अलुप्तशक्तिधाम्ने कनिष्ठिकाभ्यां नमः ।\n\nओं मं ओं स्वतन्त्रशक्तिधाम्ने अनामिकाभ्यां नमः ।\n\nओं शिं ओं अनादिबोधशक्तिधाम्ने मध्यमाभ्यां नमः ।\n\nओं वां ओं नित्यतृप्तिशक्तिधाम्ने तर्जनीभ्यां नमः ।\n\nओं यं ओं सर्वज्ञशक्तिधाम्ने अङ्गुष्ठाभ्यां नमः ।\n\nओं ओं ओं अनन्तशक्तिधाम्ने करतलकरपृष्ठाभ्यां नमः ।\n\nदेहन्यासः\n\nओं नं ओं सद्योजाताय नमः पादद्वये ।\n\nओं मं ओं वामदेवाय नमो गुह्ये ।\n\nओं शिं ओं अघोराय नमो हृदये ।\n\nओं वां ओं तत्पुरुषाय नमो मुखे ।\n\nओं यं ओं ईशानाय नमः शिरसि ।\n\nओं ओं ओं प्रणवाय नमः सर्वाङ्गे ।\n\nअङ्गन्यासः\n\nओं नं ओं अलुप्तशक्तिधाम्ने अस्त्राय फट् ।\n\nओं मं ओं स्वतन्त्रशक्तिधाम्ने नेत्रत्रयाय वौषट् ।\n\nओं शिं ओं अनादिबोधशक्तिधाम्ने कवचाय हुं ।\n\nओं वां ओं नित्यतृप्तिशक्तिधाम्ने शिखायै वषट् ।\n\nओं यं ओं सर्वज्ञशक्तिधाम्ने शिरसे स्वाहा ।\n\nओं ओं ओं अनन्तशक्तिधाम्ने हृदयाय नमः ।"
    }
]