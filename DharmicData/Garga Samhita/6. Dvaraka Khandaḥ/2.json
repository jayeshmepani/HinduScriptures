[
    {
        "text": "अध्यायः ०२\n\n\nश्रीनारद उवाच ।। \n\nपुनस्तत्र जरासंधस्तावत्यक्षौहिणीबलः ।। \n\nयुयुधे यदुभिः शीघ्रं पुनः कृष्णपराजितः ।। १ ।। \n\nश्रीकृष्णतेजसा सर्वे यादवा वृद्धिमागताः ।। \n\nधनुर्गजादिभिः शश्वत्प्राप्तलुंठनसाहसाः ।।२।। \n\nप्राप्ते च साहसे राजन्विना युद्धं पुरैव हि ।। \n\nअर्भका जलहारिण्यश्चक्रुः शत्र्वपहारणम् ।। ३ ।। \n\nशत्रुद्रव्यं च संहर्तुं वीक्षंतः क्रीतवाससः ।। \n\nनागरा माथुराः सर्वे परं हर्षमुपागताः ।। ४ ।।\n\nएवं सप्तदशकृत्वा क्षीणसैन्यो जरासुतः ।। \n\nअष्टादशमे संग्राम आगंतुं च मनोऽकरोत् ।।५।। \n\nमया प्रणोदितः कालयवनो वै महाबलः ।। \n\nरुरोध मथुरां क्रुद्धो म्लेच्छकोटिसमावृतः ।।६।। \n\nम्लेच्छानां च बलं वीक्ष्य स्वपुरं भयविह्वलम् ।। \n\nभयं चोभयतः प्राप्तं रामेणाचिंतयद्धरिः ।।७।। \n\nस्वज्ञातिबंधुरक्षार्थं समुद्रे भीमनादिनि ।। \n\nचकार द्वारकादुर्गमेकरात्रेण माधवः ।।८।। \n\nयत्राष्टद्दिक्पालसिद्धिर्विश्वकर्मविनिर्मिता ।। \n\nसर्वा वैकुण्ठसंपत्तिर्दृश्यते मोक्षकांक्षिभिः ।। ९ ।। \n\nहरिः सर्वजनं तत्र नीत्वा योगेन मैथिल ।। \n\nपुराद्राममनुज्ञाप्य निर्गतोभून्निरायुधः ।।६.२.१०।। \n\nनिरायुधं हरिं ज्ञात्वा मयोक्तैर्लक्षणैः खलः ।। \n\nनिरायुधः सतं योद्धुं पदातिः स्वयमागतः ।। ११ ।\n\nपराङ्मुखं प्राद्रवंतं दुरापं योगिनामपि ।। \n\nजिघृक्षुस्तं चान्वधावत्सैनिकानां प्रपश्यताम् ।।१२।। \n\nहस्तप्राप्तं वपुस्तस्मै दर्शयन्निव माधवः ।। \n\nदूरंगतः श्यामलाद्रेः प्राविशत्कंदरं त्वरम् ।। १३ ।। \n\nमुचुकुंदो यत्र चास्ते मांधातृतनयो महान् ।। \n\nअसुरेभ्यः पुरा रक्षां देवानां यश्चकार ह ।। १४ ।। \n\nअहर्निशं न सुष्वाप देवसेनापरो नृप ।। \n\nतमूचुर्देवताः सर्वे प्रसन्ना राजसत्तमम् ।। १५ । \n\nवरं वरय भो राजन्यत्ते मनसि वर्त्तते।।\n\nनत्वा तान्प्राह राजेंद्रः करोमि शयनं परम् ।।१६।। \n\nशयनांते हरेः साक्षाद्दर्शनं मे भवत्वलम् ।। \n\nयो मध्ये बोधयेन्मां वै शयनस्याप्यचेतनः ।। १७ ।। \n\nस मया दृष्टमात्रस्तु भस्मीभवतु तत्क्षणात् ।। \n\nतथा स चोक्तः सुष्वाप राजा कृतयुगे पुरा ।। १८ ।।\n\nतत्र प्रविष्टो यवनो मत्त्वा पीतांबरं च्युतम् ।। \n\nतताड यवनः क्रुद्धः पादेनाशु महाखलः ।। १९ ।। \n\nमुचुकुंदः समुत्थाय शनैरुन्मील्य सोक्षिणी ।। \n\nआशाः प्रपश्यंस्तं पार्श्वे स्थितं कालं ददर्श ।। ६.२.२० ।। \n\nस तावत्तस्य रुष्टस्य दृष्टिपातेन मैथिल ।। \n\nदेहजेनाग्निना दग्धो भस्मसादभवत्क्षणात् ।। २१ ।। \n\nभस्मीभूते च यवने परिपूर्णतमः स्वयम् ।। \n\nस्वरूपं दर्शयामास मुचुकुंदाय धीमते ।। २२ ।। \n\nकोटिसूर्यप्रतीकाशे ज्योतिषां मण्डले प्रभुम् ।। \n\nस्थितं स्फुरत्किरीटार्ककुंडलांगदनूपुरम् ।।२३।। \n\nश्रीवत्सांकं चतु्र्बाहुं पद्माक्षं वनमालिनम् ।। \n\nकोटिकंदर्पलावण्यं कालमेघसमप्रभम् ।।२४।। \n\nदृष्ट्वा राजा हर्षितोपि समुत्थाय कृतांजलिः ।। \n\nपरिपूर्णतमं ज्ञात्वा भक्त्या तं प्रणनाम ह ।। २५ ।। \n\nमुचुकुन्द उवाच ।। \n\nकृष्णाय वासुदेवाय देवकीनन्दनाय च ।। \n\nनंदगोपकुमाराय गोविंदाय नमोनमः ।। २६ ।। \n\nनमः पंकजनाभाय नमःपंकजमालिने ।। \n\nनमः पंकजनेत्राय नमस्ते पंकजांघ्रये ।। २७ ।। \n\nनमः कृष्णाय शुद्धाय ब्रह्मणे परमात्मने ।। \n\nप्रणतक्लेशनाशाय गोविंदाय नमोनमः ।। २८ ।। \n\nनमोस्त्वनंताय सहस्रमूर्तये सहस्रपादाक्षिशिरोरुबाहवे ।। \n\nसहस्रनाम्ने पुरुषाय शाश्वते सहस्रकोटीयुगधारिणे नमः। २९ ।। \n\nहरे मत्समः पातकी नास्ति भूमौ तथा त्वत्समोनास्ति पापापहारी ।। \n\nइति त्वं च मत्त्वा जगन्नाथ देव यथेच्छा भवेत्ते तथा मां कुरु त्वम् ।। ६.२.३० ।।\n\nश्रीनारदउवाच ।। \n\nएवं स्तुतो हरिः साक्षात्परमानन्दविग्रहः ।। \n\nज्ञात्वा तं निर्गुणं भक्तं प्राह गंभीरया गिरा ।। ३१ ।। \n\nश्रीभगवानुवाच ।।\n\nधन्यस्त्वं राजशार्दूल धन्या ते विमला मतिः ।। \n\nनैरपेक्षेण दिव्येन भक्तिभावेन पूरिता ।। ३२ ।। \n\nअद्यैव गच्छ मद्धाम बदर्याख्यं मदाश्रमम् ।। \n\nतत्रैव तु  तपस्तप्त्वा भूत्वा ब्राह्मणपुंगवः ।। ३३ ।। \n\nप्रेमलक्षणया भक्त्या मद्धामप्रकृतेः परम् ।। \n\nप्राप्स्यसि त्वं महाराज यतो नावर्तते गतः ।। ३४ ।। \n\nनारद उवाच ।। \n\nइत्थं स्तुत्वा हरिं नत्वा परिक्रम्य नताननः ।। \n\nनिश्चक्राम गुहादुर्गाच्छ्रीकृष्णप्रेमविह्वलः।।३५।। \n\nद्वापरे क्षुल्लका मर्त्या तालवृक्षशतोच्छ्रितम् ।। \n\nदृष्ट्वा तं दुद्रुवुर्मार्गे भयभीता इतस्ततः ।। ३६ ।। \n\nमा भैष्टेत्यभयं यच्छञ्जगाम दिशमुत्तराम् ।। \n\nएवं दत्त्वा वरं तस्मै मुचुकुंदाय धीमते ।।३७।। \n\nभगवान्पुनराव्रज्य मथुरां म्लेच्छवेष्टिताम् ।। \n\nहत्वा म्लेच्छबलं सर्वं तद्धनान्यच्छिनद्बलात् ।।३८।। \n\nअथ राजा जरासंधो योद्धुमभ्युदितः पुनः ।। \n\nआहूयमागधान्विप्रान्मुहूर्तादेशकारिणः ।। ३९ ।। \n\nप्राहेदं वासुदेवाख्यं जित्वा यद्यागतो ह्यहम् ।। \n\nसर्वान्संपूजयिष्यामि सदा युष्मत्पदाश्रये ।।६.२.४०।। \n\nकारागारेषु यावद्वै स्थिता भवत भो द्विजाः ।। \n\nपराजितोहं  वा युष्मान्हनिष्यामि न संशयः ।।४१।। \n\nएवमुक्त्वा द्विजान्राजा जरासंधो महाबलः ।। \n\nआजगामाशु मथुरां त्रयोविंशत्यनीकपः ।। ४२ ।। \n\nब्रह्मवाक्यमृतकर्तुं स्वप्रतिज्ञां विहाय च ।। \n\nमनुष्यचेष्टामापन्नौ स्वपुराद्भीतभीतवत् ।। ४३ ।। \n\nरामकृष्णौ परौ  देवौ पद्भ्यां दुद्रुवतुर्द्रुतम् ।। \n\nपलायमानौ तौ वीक्ष्य मागधः प्रहसन्भृशम् ।। ४४ ।।\n\nअन्वधावद्रथानीकैर्ब्रह्मवाक्यमनुस्मरन् ।। \n\nदक्षिणाशां गतावित्थं प्रवर्षणगिरौ हरी ।। ४५।। \n\nतस्मिन्निलीनो ज्ञात्वा ता वेधोभिस्तं ददाह ह ।। \n\nभस्मीभूते वने जाते दह्यमानतटाद्गिरेः ।। ४६ ।। \n\nदशैकयोजनो तुंगात्समुत्पत्य सुरेश्वरौ ।। \n\nअलक्ष्यमाणावरिभिर्द्वारकायां निपेततुः ।।४७।। \n\nसोपि दग्धौ च तौ मत्वा मागधेंद्रो महाबलः ।। \n\nमागधान्प्रययौ वीरो वादयञ्जयदुंदुभीन्।।४८।। \n\nब्राह्मणान्पूजयामास भक्त्या परमया नृप ।। \n\nयस्य विप्रः सहायोस्ति कुतस्तस्य पराजयः ।। ४९ ।। \n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे द्वारकावासकथनंनाम द्वितीयोध्यायः ।।२।।"
    }
]