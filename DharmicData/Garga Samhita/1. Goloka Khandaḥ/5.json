[
    {
        "text": "अध्यायः ०५\n\n\n रमावैकुण्ठवासिन्यः श्वेतद्वीपसखीजनाः ।\n\nऊर्ध्वं वैकुण्ठवासिन्यस्तथाजितपदाश्रिताः ॥ १ ॥\n\nश्रीलोकाचलवासिन्यः श्रीसख्योऽपि समुद्रजाः ।\n\nता गोप्योऽभिभविष्यन्ति लक्ष्मीपतिवराद्‌व्रजे ॥ २ ॥\n\nकाश्चिद्दिव्या अदिव्याश्च तथा त्रिगुणवृत्तयः ।\n\nभूमिगोप्यो भविष्यन्ति पुण्यैर्नानाविधैः कृतैः ॥ ३ ॥\n\nयज्ञावतारं रुचिरं रुचिपुत्रं दिवस्पतिम् ।\n\nमोहिताः प्रीतिभावेन वीक्ष्य देवजनस्त्रियः ॥ ४ ॥\n\nताश्च देवलवाक्येन तपस्तेपुर्हिमाचले ।\n\nभक्त्या परमया ता मे गोप्यो भाव्या व्रजे विधे ॥ ५ ॥\n\nअन्तर्हिते भगवति देवे धन्वन्तरौ भुवि ।\n\nओषध्यो दुःखमापन्ना निष्फला भारतेऽभवन् ॥ ६ ॥\n\nसिद्ध्यर्थं तास्तपस्तेपुः स्त्रियो भूत्वा मनोहराः ।\n\nचतुर्युगे व्यतीते तु प्रसन्नोऽभूद्धरिः परम् ॥ ७ ॥\n\nवरं वृणीत चेत्यृक्तं श्रुत्वा नार्यो महावने ।\n\nतं दृष्ट्वा मोहमापन्ना ऊचुर्भर्ता भवात्र नः ॥ ८ ॥\n\nवृन्दावने द्वापरान्ते लता भूत्वा मनोहराः ।\n\nभविष्यथ स्त्रियो रासे करिष्यामि वचश्च वः ॥ ९ ॥\n\nश्रीभगवानुवाच -\n\nभक्तिभावसमायुक्ता भूरिभाग्या वरांगनाः ।\n\nलतागोप्यो भविष्यन्ति वृन्दारण्ये पितामह ॥ १० ॥\n\nजालन्धर्य्यश्च या नार्यो वीक्ष्य वृन्दापतिं हरिम् ।\n\nऊचुर्वायं हरिः साक्षादस्माकं तु वरो भवेत् ॥ ११ ॥\n\nआकाशवागभूत्तासां भजताशु रमापतिम् ।\n\nयथा वृन्दा तथा यूयं वृन्दारण्ये भविष्यथ ॥ १२ ॥\n\nसमुद्रकन्याः श्रीमत्स्यं हरिं दृष्ट्वा च मोहिताः ।\n\nता हि गोप्यो भविष्यन्ति श्रीमत्स्यस्य वराद्‌व्रजे ॥ १३ ॥\n\nआसीद्‌राजा पृथुः साक्षान्ममांशश्चण्डविक्रमः ।\n\nजित्वा शत्रून्नृपश्रेष्ठो धरां कामान्दुदोह ह ॥ १४ ॥\n\nबर्हिष्मतीभवास्तत्र पृथुं दृष्ट्वा पुरस्त्रियः ।\n\nअत्रेः समीपमागत्य ता ऊचुर्मोहविह्वलाः ॥ १५ ॥\n\nअयं तु राजराजेन्द्रः पृथुः पृथुलविक्रमः ।\n\nकथं वरो भवेन्नो वै तद्‌वद त्वं महामुने ॥ १६ ॥\n\nअत्रिरुवाच -\n\nगोदोहं कुरुताश्वद्य पृथ्वीयं धारणामयी ।\n\nसर्वं दास्यति वो दुर्गं मनोरथमहार्णवम् ॥ १७ ॥\n\nमनोरथं प्रदुदुहुर्मनःपात्रेण ताश्च गाम् ।\n\nतस्माद्‌गोप्यो भविष्यन्ति वृन्दारण्ये पितामह ॥ १८ ॥\n\nकामसेनामोहनार्थं दिव्या अप्सरसो वराः ।\n\nनारायणस्य सहसा बभूवुर्गन्धमादने ॥ १९ ॥\n\nभर्तुकामाश्च ता आह सिद्धो नारायणो मुनिः ।\n\nमनोरथो वो भविता व्रजोगोप्यो भविष्यथ ॥ २० ॥\n\nस्त्रियः सुतलवासिन्यो वामनं वीक्ष्य मोहिताः ।\n\nतपस्तप्ता भविष्यन्ति गोप्यो वृन्दावने विधे ॥ २१ ॥\n\nनागेन्द्रकन्या याः शेषं भेजुर्भक्त्या वरेच्छया ।\n\nसंकर्षणस्य रासार्थं भविष्यंति व्रजे च ताः ॥ २२ ॥\n\nकश्यपो वसुदेवश्च देवकी चादितिः परा ।\n\nशूरः प्राणो ध्रुवः सोऽपि देवकोऽवतरिष्यति ॥ २३ ॥\n\nवसुश्चैवोद्धवः साक्षाद्दक्षोऽक्रूरो दयापरः ।\n\nहृदीको धनदश्चैव कृतवर्मा त्वपांपतिः ॥ २४ ॥\n\nगदः प्राचीनबर्हिश्च मरुतो ह्युग्रसेन उत् ।\n\nतस्य रक्षां करिष्यामि राज्यं दत्त्वा विधानतः ॥ २५ ॥\n\nयुयुधानश्चाम्बरीषः प्रह्लादः सात्यकिस्तथा ।\n\nक्षीराब्धिः शन्तनुः साक्षाद्‌भीष्मो द्रोणो वसूत्तमः ॥ २६ ॥\n\nशलश्चैव दिवोदासो धृतराष्ट्रो भगो रविः ।\n\nपाण्डुः पूषा सतां श्रेष्ठो धर्मो राजा युधिष्ठिरः ॥ २७ ॥\n\nभीमो वायुर्बलिष्ठश्च मनुः स्वायंभुवोऽर्जुनः ।\n\nशतरूपा सुभद्रा च सविता कर्ण एव हि ॥ २८ ॥\n\nनकुलः सहदेवश्च स्मृतौ द्वावश्विनीसुतौ ।\n\nधाता बाह्लीकवीरश्च वह्निर्द्रोणः प्रतापवान् ॥ २९ ॥\n\nदुर्योधनः कलेरंशोऽभिमन्युः सोम एव च ।\n\nद्रौणिः साक्षाच्छिवस्यापि रूपं भूमौ भविष्यति ॥ ३० ॥\n\nइत्थं यदोः कौरवाणामन्येषां भूभुजां नृणाम् ।\n\nकुले कुले च भवतः स्वांशैः स्त्रीभिर्मदाज्ञया ॥ ३१ ॥\n\nये येऽवतारा मे पूर्वं तेषां राज्ञ्यो रमांशकाः ।\n\nभविष्या राजराज्ञीषु सहस्राणि च षोडश ॥ ३२ ॥\n\nश्रीनारद उवाच -\n\nइत्युक्त्वा श्रीहरिस्तत्र ब्रह्माणं कमलासनम् ।\n\nदिव्यरूपां भगवतीं योगमायामुवाच ह ॥ ३३ ॥\n\nदेवक्याः सप्तमं गर्भं संनिकृष्य महामते ।\n\nवसुदेवस्य भार्यायां कंसत्रासभयात्पुनः ॥ ३४ ॥\n\nनन्दव्रजे स्थितायां च रोहिण्यां सन्निवेशय ।\n\nनंदपत्‍न्यां भव त्वं वै कृत्वेदं कर्म चाद्‌भुतम् ॥ ३५ ॥\n\nश्रीनारद उवाच -\n\nश्रुत्वा ब्रह्मा देवगणैर्नत्वा कृष्णं परात्पराम् ।\n\nभूमिमाश्वास्य वाणीभिः स्वधाम च समाययौ ॥ ३६ ॥\n\nपरिपूर्णतमं साक्षाच्छ्रीकृष्णं विद्धि मैथिल ।\n\nकंसादीनां वधार्थाय प्राप्तोयं भूमिमण्डले ॥ ३७ ॥\n\nरोममात्रतनौ जिव्हा भवंत्वित्थं यदा नृप ।\n\nतदापि श्रीहरेस्तस्य वर्ण्यते न गुणो महान् ॥ ३८ ॥\n\nनभः पतन्ति विहगा यथा ह्यात्मसमं नृप ।\n\nतथा कृष्णगतिं दिव्यां वदन्तीह विपश्चितः ॥ ३९ ॥"
    }
]