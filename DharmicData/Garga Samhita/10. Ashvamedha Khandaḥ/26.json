[
    {
        "text": "अध्यायः २६\n\n\nगर्ग उवाच - \n\nअथ सर्वे यदुगणा गते क्रतुपशौ नृप ॥ \n\n शोकं चक्रुः क्व गच्छामः करिष्यामश्च किं भुवि ॥१॥\n\n न तत्प्रतिविधिं सर्वेऽनिरुद्धाद्या विदुस्ततः ॥ \n\n तदा नारदरूपी वै भगवानागमन्नृप ॥२॥\n\n तमागतं मुनिं दृष्ट्वाऽनिरुद्धो यादवैर्वृतः ॥ \n\n पूजयित्वासने स्थाप्य प्रीतः प्राह मुनीश्वरम् ॥३॥\n\n अनिरुद्ध उवाच - \n\nभगवन् यज्ञतुरगो बल्वलेन दुरत्मना ॥ \n\n नीतः कुत्र गतः सर्वं वद मे वदतां वर ॥४॥\n\n त्वं पर्यटन्नर्क इव त्रिलोकीं दिव्यदर्शनः ॥ \n\n अन्तश्चरो वायुरिव ह्यात्मसाक्षी च सर्ववित् ॥\n\n तस्मात्कथय सर्वं मे श्रुत्वा सोऽप्याह माधवम् ॥५॥\n\n नारद उवाच - \n\nराजंस्तव तुरंगो वै बल्वलेन निवेशितः ॥६॥\n\n उपद्वीपे पांचजन्ये सिंधुमध्ये नृपेश्वर ॥ \n\n मृते मित्रे च शकुनौ यादवानां वधाय च ॥७॥\n\n सुतलाच्च समाहूय दैत्यवृन्दान्महासुरः ॥ \n\n राज्यं करोति तत्रापि शिवस्य वरदर्पितः ॥८॥\n\n इति श्रुत्वानिरुद्धस्तु वचः प्रोवाच शंकितः ॥\n\n अनिरुद्ध उवाच - \n\nतस्मै चन्द्रललामेन किं दत्तं प्रवरं वरम् ॥९॥\n\n तन्ममाख्याहि देवर्षे कस्मात्संतोषितोऽभवत् ॥ \n\n ततो बभाषे स मुनिः शृणु राजन् वचो मम ॥१०॥\n\n कैलासे चैकदा दैत्यो ह्येकपादेन संस्थितः ॥ \n\n वर्षद्वादशपर्यंतं तपश्चक्रे सुदारुणम् ॥११॥\n\n ततश्च तोषितो देवो वरं ब्रूहीत्युवाच ह ॥ \n\n तच्छ्रुत्वा स उवाचाथ सदाशिव नमोऽस्तु ते ॥१२॥\n\n महामृधे च मां देव पालयस्व कृपानिधे ॥ \n\n तथास्तु चोक्त्वा देवस्तु तत्रैवांतर्दधे नृप ॥१३॥\n\n स दैत्यो पांचजन्यो वै राज्यं चक्रे बलात्ततः ॥ \n\n स्वतस्तुभ्यं न तुरगं विना युद्धेन दास्यति ॥१४॥\n\n अनिरुद्धस्तु प्रोवाच हत्वा दुष्टं च बल्वलम् ॥ \n\n ससैन्यं च मुनिश्रेष्ठ मोचयिष्ये तुरंगमम् ॥१५॥\n\n स शिवस्य वरेणापि यदि युद्धं करिष्यति ॥ \n\n न पालयिष्यति मृधे शिवः कृष्णद्विषं खलम् ॥१६॥\n\n इत्युक्त्वा चानिरुद्धो वै प्रयाणार्थे जयाय च ॥ \n\n यादवेभ्यश्च सर्वेभ्यः सहसाऽऽज्ञां चकार ह ॥१७॥\n\n ततोऽनुज्ञाप्य देवर्षिः युद्धकौतुकसंयुतः ॥ \n\n ययौ चाकाशमार्गेण तत्र स्थानं नृपेश्वर ॥१८॥\n\n तदैव यादवाः सर्वे सज्जीभूता रुषान्विताः ॥ \n\n स्नात्वा कृत्वा च दानानि तीर्थराजे विधानतः ॥१९॥\n\n उपद्वीपं ययू राजन्‌ रथिभिश्च गजैर्हयैः ॥ \n\n द्विलक्षा मार्गकाराश्च मार्गं चक्रुर्दिने दिने ॥२०॥\n\n भिंदिपालैश्च सर्वत्र सेनायाः पूर्वमेव हि ॥\n\n सुखेन यत्र गच्छंति गजवाजितुरंगमाः ॥२१॥\n\n पदातयश्च राजेंद्र मार्गे निष्कण्टके त्वरम् ॥ \n\n इत्थं तु यदुसेनायाः शेषो भारेण पीडितः ॥ \n\n इति होवाच मनसि किं बभूव धरातले ॥२२॥\n\n अनिरुद्धोऽग्रतो भूत्वालक्षितः प्रययौ नृप ॥२३॥\n\n हयरक्षापदेशाद्वै नाशयन्निव पापिनः ॥ \n\n यत्र यत्र गतो राजन्हयस्यार्थे च कार्ष्णिजः ॥२४॥\n\n तत्र तत्रोपशृण्वानः श्रीकृष्णस्य यशोऽखिलम् ॥ \n\n श्लाघां ये वै करिष्यंति गोविंदबलदेवयोः ॥२५॥\n\n ददौ तेभ्यश्च रत्‍नानि वस्त्राण्याभरणानि च ॥ \n\n यत्किंचित्तस्य सैन्येषु वसुमात्रमनुत्तमम् ॥२६॥\n\n तत्सर्वमददात्प्रीतः कृष्णगाथाहृताशयः ॥ \n\n इत्थं शृण्वन्हरेर्गाथां काशीं पश्यन्गयां तथा ॥२७॥\n\n कुर्वन्दानानि राजेन्द्र काष्ठां प्राचीं जगाम सः ॥ \n\n इत्थं भयंकरीं सेनां यादवानां विलोक्य च ॥२८॥\n\n गिरिव्रजपुराधीशः सहदेवस्तु शंकितः ॥ \n\n भूत्वा कृतांजलिर्नीत्वा रत्‍नानि विविधानि च ॥२९॥\n\n अनिरुद्धस्य पदयोः पपात भयविह्वलः ॥ \n\n अनिरुद्धस्ततस्तस्मै रत्‍नमालां ददौ मुदा ॥३०॥\n\n राज्ये कृत्वा च तं शीघ्रं शरणागतवत्सलः ॥ \n\n समन्वितो वृष्णिवरैर्जगाम कपिलाश्रमम् ॥३१॥\n\n स्नात्वा च तत्रैव यदुप्रवीरो \n\n     भागीरथीसागरसंगमे च ॥ \n\n विलोक्य सिद्धं कपिलं मुनीद्रं \n\n     ससेनया सोऽपि नमश्चकार ॥३२॥\n\n तत्रस्थानाद्दक्षिणस्यां सिंधुतीरे च तस्य वै ॥ \n\n बभूवुः शिबिरा राजन्नुच्चाः प्रासादसन्निभाः ॥३३॥\n\n शिबिरेष्वनिरुद्धाद्या यादवास्तत्र सानुगाः ॥ \n\n चक्रुर्निवासं राजेन्द्र शूराः सर्वे जयैषिणः ॥३४॥\n\n\n\n\n\nइति श्रीगर्गसंहितायां हयमेधखण्डे \n\nतुरगार्थमुपद्वीपगमनं नाम षड्‌विशोऽध्यायः ॥२६॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]