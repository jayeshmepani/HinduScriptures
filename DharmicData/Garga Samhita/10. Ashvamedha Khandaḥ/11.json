[
    {
        "text": "अध्यायः ११\n\n\nश्रीगर्ग उवाच - \n\nअथ राजा सुधर्मायां वासुदेवेन नोदितः ॥ \n\n संस्थितानृत्विजो वव्रे मूर्ध्नाऽऽनम्य प्रसाद्य च ॥१॥\n\n पराशरश्च व्यासश्च देवलश्च्यवनोऽसितः ॥ \n\n शतानन्दो गालवश्च याज्ञवल्क्यो बृहस्पतिः ॥२॥\n\n अगस्त्यो वामदेवश्च मैत्रेयो लोमशः कविः ॥ \n\n अहं क्रतुर्जैमिनिश्च वैशम्पायन एव च ॥३॥\n\n पैलः सुमंतुः कण्वश्च भृगू रामोऽकृतव्रणः ॥ \n\n मधुच्छंदा वीतहोत्रो कवषो धौम्य आसुरिः ॥४॥\n\n जाबालिर्वीरसेनश्च पुलस्त्यः पुलहस्तथा ॥ \n\n दुर्वासाश्च मरीचिश्च ह्येकतश्च द्वितस्त्रितः ॥५॥\n\n अंगिरा नारदश्चैव पर्वतः कपिलो मुनिः ॥ \n\n जातूकर्ण्यो ह्युतथ्यश्च संवर्तश्च मृगीसुतः ॥६॥\n\n शांडिल्यः प्राड्‌‍विपाकाश्च कहोडः सुरतो मनुः ॥ \n\n कचः स्थूलशिराश्चैव स्थूलाक्षः प्रतिमर्दनः ॥७॥\n\n बकदाल्भ्यश्च कौंडिन्यो रैभ्यो द्रोणः कृपस्तथा ॥ \n\n प्रकटाक्षो यवक्रीतो वसुधन्वा च मित्रभूः ॥८॥\n\n अपांतरतमो दत्तो मार्कंडेयो महानुनिः ॥ \n\n जमदग्निः कश्यपश्च भरद्वाजश्च गौतमः ॥९॥\n\n अत्रिर्मुनिर्वसिष्ठश्च विश्वामित्रः पतंजलिः ॥ \n\n कात्यायनिः पाणिनिश्च वाल्मीक्याद्याश्च ऋत्विजः ॥१०॥\n\n पूजिता यादवेंद्रेण प्रसन्नास्तेऽभवन्नृप ॥ \n\n ततः सर्वे ऋत्विजश्च नृपमूचूर्निमंत्रिताः ॥११॥\n\n मुनय ऊचुः - \n\nउग्रसेन महाराज सुरासुरनमस्कृत ॥ \n\n यज्ञं कृष्णस्य कृपया कुरु सोऽपि भविष्यति ॥१२॥\n\n इति तेषां वचः श्रुत्वा परितुष्टाखिलेंद्रियः ॥ \n\n सर्वान्वै क्रतुसंभारानाजहारांधकेश्वरः ॥१३॥\n\n ततः कृष्ट्वा यज्ञभूमिं विप्राः कनकलांगलैः ॥ \n\n पिंडारके यथान्यायं दीक्षायां चक्रिरे नृपम् ॥१४॥\n\n चतुर्योजनपर्यंतं विलिख्य बहुशो महीम् ॥ \n\n यज्ञस्यार्थे नृपस्तत्र रचयामास मंडपान् ॥१५॥\n\n योनिमेखलया युक्तं मध्यकुंडं विधाय च ॥ \n\n तस्मिन्वै स्थापयामस विधिना जातवेदसम् ॥१६॥\n\n रत्‍नानेकैर्विरचितां पताकाभिर्युतां सभाम् ॥ \n\n मम वाक्याद्वज्रनाभे रचयामास चाहुकः ॥१७॥\n\n अथ दृष्ट्वा सभां कृष्णो निजगौ स्वसुतं प्रति ॥\n\n श्रीकृष्ण उवाच - \n\nप्रद्युम्न शृणु मद्वाक्यं तन्निशम्य कुरु त्वरम् ॥१८॥\n\n गत्वा शस्त्रधरैः शूरैर्यत्‍नेन हयमानय ॥\n\n श्रीगर्ग उवाच - \n\nइति श्रुत्वा हरेर्वाक्यं प्रद्युम्नो धन्विनां वरः ॥१९॥\n\n तथेत्युक्त्वा हयं नेतुं वाजिशालां जगाम ह ॥ \n\n ततः कृष्णेन रक्षार्थं स्वपुत्राश्च हयस्य वै ॥२०॥\n\n प्रेषिता वाजिशालायां भानुसांबादयो नृप ॥ \n\n स गत्वा वाजिशालायां रुक्मिणीनन्दनो बली ॥२१॥\n\n स्वर्णशृंखलया बद्धाञ्छ्यामकर्णान्सहस्रशः ॥ \n\n विलोक्यैकं स्वहस्तेन यज्ञयोग्यं तुरंगमम् ॥२२॥\n\n प्रहसन्मोचयामास बंधनान्नृप लीलया ॥ \n\n सहयो निर्ययौ मुक्तो शालायाश्च शनैः शनै ॥२३॥\n\n रक्ताननो पीतपुच्छ: श्यामकर्णो मनोहरः ॥ \n\n स्रग्भिर्मुक्ताफलानाञ्च शोभितो दिव्यदर्शनः ॥२४॥\n\n श्वेतातपत्रेण युतो चामरैः समलंकृतः ॥ \n\n अग्रतो मध्यतश्चैव पृष्ठतश्च हरेः सुताः ॥२५॥\n\n सेवंते हरिराजं वै सुराः सर्वे हरिं यथा ॥ \n\n तथान्यै रक्षमाणस्तु मण्डलेशैस्तुरंगमः ॥२६॥\n\n प्राप्तोऽथ मंडपं कुर्वन्खुरक्षततलां महीम् ॥ \n\n नृपो वीक्ष्यागतं तत्र श्यामकर्णं मुदान्वितः ॥२७॥\n\n प्रेषयामास मां राजन्क्रियाकर्तव्यतां प्रति ॥ \n\n सोऽहं नृपं च संस्थाप्य रुचिमत्या समन्वितम् ॥२८॥\n\n पिंडारके प्रयोगं वै कारयामास धर्मतः ॥ \n\n नृपश्चैत्रे पूर्णिमायां दीक्षितोऽजिनसंवृतः ॥२९॥\n\n असिपत्रव्रतं राजन्स चकार मदाज्ञया ॥ \n\n अहं तु यादवेन्द्रस्य कुलपूर्वगुरुर्मुनिः ॥३०॥\n\n सर्वेषां चैव विप्राणामाचार्यो ह्यभवं नृप ॥ \n\n अथ विप्र ब्रह्मघोषैः श्रीकृष्णस्याज्ञया स्थिताः ॥३१॥\n\n सर्वे प्रपूजयामासुर्हेरंबादीन्सुरान्पृथक् ॥ \n\n ततः सर्वे मुनिगणाः संस्थाप्य तुरगं नृप ॥ \n\n काश्मीरचन्दनेनापि पुष्पस्रग्भिश्च तंदुलैः ॥३२॥\n\n नीराजनादिभिर्धूपैः सुधाकुण्डलकादिभिः ॥ \n\n पूजयित्वा हयं भूपं दानार्थे तु ह्यनोदयन् ॥३३॥\n\n ततः श्रुत्वाऽऽहुकः शीघ्रं पूर्वं मह्यं ददौ धनम् ॥ \n\n एकलक्षं तुरङ्गाणा सहस्रं हस्तिना तथा ॥३४॥\n\n द्विसहस्रं रथानां च धेनूनां लक्षमेव च ॥ \n\n शतभारं सुवर्णानामीदृशीं दक्षिणां नृपः ॥३५॥\n\n निमंत्रितेभ्यो विप्रेभ्य उग्रसेनो नृपस्ततः ॥ \n\n यथोक्तां दक्षिणां राजन्प्रददौ तां च त्वं शृणु ॥३६॥\n\n घोटकानां सहस्रं च द्विपानां शतमेवच ॥ \n\n रथानां द्विशतं चैव सहस्रं च गवां तथा ॥३७॥\n\n विंशद्‌भारं च हेमानामीदृशीं दक्षिणां पुनः ॥ \n\n अथागतेभ्यो विप्रेभ्यो नत्वा राजा विधानतः ॥३८॥\n\n गजमेकं रथं गां च स्वर्णभारं च घोटकम् ॥ \n\n एकैकस्मै च विप्राय दक्षिणां प्रददौ नृपः ॥३९॥\n\n एवं कृत्वा तु दानं वै ललाटे तुरगस्य च ॥ \n\n कमनीयं कुंकुमाद्यैः स्वर्णपत्रं बबंध ह ॥४०॥\n\n तत्राहमुग्रसेनस्य प्रतापं वीर्यमूर्जितम् ॥ \n\n ततोऽलिखं सभायां वै यादवानां च पश्यताम् ॥४१॥\n\n चन्द्रवंशे यदुकुले उग्रसेनो विराजते ॥ \n\n इन्द्रादयः सुरगणा यस्यादेशानुवर्तिनः ॥४२॥\n\n सहायो यस्य भगवाञ्श्रीकृष्णो भक्तपालकः ॥ \n\n अस्ति वै द्वारकापुर्यां तद्‌भक्त्या निवसन्हरिः ॥४३॥\n\n तद्वाक्याद्धयमेधं स उग्रसेनो नृपेश्वरः ॥ \n\n चक्रवर्ती हठाद्यज्ञं स्वयशोऽर्थे करोति हि ॥४४॥\n\n मोचितस्तेन तुरगो हयानां प्रवरः शुभः ॥ \n\n तद्‌रक्षकः कृष्णपौत्रोऽनिरुद्धो वृकदैत्यहा ॥४५॥\n\n गजाश्वरथवीराणां सेनासंघसमन्वितः ॥ \n\n राजानो ये करिष्यंति राज्यं कौ शूरमानिनः ॥४६॥\n\n ते गृह्णंतु यज्ञहयं स्वबलात्पत्रशोभितम् ॥ \n\n तं मोचयति धर्मात्मा गृहीतं च हयं नृपैः ॥४७॥\n\n स्वबाहुबलवीर्येणानिरुद्धो लीलया हठात् ॥ \n\n तस्यान्यथा च पदयोः पतित्व यांतु धन्विनः ॥४८॥\n\n इति पत्रे च लिखिते दघ्मुः शंखान्यदूत्तमाः ॥ \n\n कांस्यतालमृदंगाद्या नेदुर्भेर्यश्च गोमुखाः ॥४९॥\n\n मंगलानि चरित्राणि श्रीकृष्णबलदेवयोः ॥ \n\n गंधर्वास्तत्र गायंति ननृतुरप्सरसो मुदा ॥५०॥\n\n अथानिरुद्धं तुरगस्य पालने \n\n     भूत्वा प्रसन्नः किल कार्ष्णिनन्दनम् ॥ \n\n समादिदेशाच्युतमेव संस्थितं \n\n     यदूत्तमानामधिपस्य पश्यतः ॥५१॥\n\n\n\n\n\nइति श्रीगर्गसंहितायां हयमेधचरित्रे \n\nसुमेरौ हयपूजनं नामैकादशोऽध्यायः ॥११॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]