[
    {
        "text": "अध्यायः ५८\n\n\n\nअश्वमेधखण्डः - अष्टपंचाशत्तमोऽध्यायः \n\n\n\nकृष्णाह्वाने मृतानां कंसादि भ्रातृगणानां वैकुण्ठात् \n\nउग्रसेनसभागमनं तथा कंसाय तेषां उपदेशः - \n\n\n\n\n\nश्रीगर्ग उवाच - \n\nततः सर्वे समाहूताः श्रीकृष्णेन महात्मना ॥ \n\n वैकुण्ठादाययुः शीघ्रं कंसाद्या नव भ्रातरः ॥१॥ \n\n दृष्ट्वा तानागतान्सर्वे विस्मयं परमं ययुः ॥ \n\n ते समागत्य श्रीकृष्णं बलं प्रद्युम्नमेव च ॥२॥ \n\n अनिरुद्धं च कंसाद्या नेमुः सर्वे पृथक्पृथक् ॥ \n\n ददर्श चोग्रसेनस्तु सुधर्मायां सुतान्नृप ॥३॥ \n\n शक्रसिंहासनस्थो वै रुचिमत्या समन्वितः ॥ \n\n कंसादीन्स्वसुतान्प्रीतः कृष्णाकारांश्चतुर्भुजान् ॥४॥ \n\n शंखचक्रगदापद्मैर्भूषितान्पीतवाससः ॥ \n\n कृष्णपार्श्वे स्थितान्पुत्रानाह्वयामास भूपतिः ॥५॥ \n\n ततः कृष्णस्तु भगवान्कंसादीन्प्राह सस्मितः ॥ \n\n पश्य स्वमातापितरौ युष्माकं दर्शनोत्सुकौ ॥६॥ \n\n गत्वा समीपे हे वीरा यूयं नमत भक्तितः ॥ \n\n इति कृष्णस्य वचनं कृष्णभृत्या निशम्य च ॥७॥ \n\n ऊचुः प्रहर्षिताः सर्वे कंकन्यग्रोधकादयः ॥ \n\n कंसाद्या ऊचुः - \n\nईदृशाः पितरोऽस्माकमीदृश्यो मातरश्च वै ॥८॥ \n\n बहवश्चाभवन्नाथ भ्रमतां तव मायया ॥ \n\n हरिः पिता तु जीवस्य श्रुतिरेषा सनातनी ॥९॥ \n\n तस्माच्चान्यं न पश्यामो वयं त्वन्निकटे स्थिताः ॥ \n\n पुरा विलोकितस्त्वं वै संग्रामे बलसंयुतः ॥१०॥ \n\n पश्चाञ्जातौ द्वारकायां न दृष्टौ कार्ष्णिकार्ष्णिजौ ॥ \n\n तस्माद्‌द्रष्टुं चतुर्व्यूहं वयमत्र समागताः ॥११॥ \n\n श्रीकृष्णो बलभद्रश्च श्रीप्रद्युम्न उषापतिः ॥ \n\n परिपूर्णतमा एते ह्यहोऽस्माभिर्विलोकिताः ॥१२॥ \n\n केन पूर्वेण पुण्येन दृष्टो यो दुर्लभः सताम् ॥ \n\n परिपूर्णश्चचतुर्व्यूहो न जानीमो वयं किल ॥१३॥ \n\n हे संकर्षण हे कृष्ण हे प्रद्युम्न उषापते ॥ \n\n मूढानां नः कुबुद्धीनामपराधं क्षमस्व च ॥१४॥ \n\n गच्छ गोविंद वैकुण्ठं शून्यं ते धाम सुन्दरम् ॥ \n\n धन्या त्वया द्वारका तु वैकुण्ठाच्च कृताधिका ॥१५॥ \n\n यदर्चितं ब्रह्मशचीशवह्निभि- \n\n     रादित्यगौरीशमरुद्यमादिभिः ॥ \n\n पौलस्त्यतारेशजलेशपूजितं \n\n     पादारविंदं सततं भजामहे ॥१६॥ \n\n मुनींद्रलक्ष्मीसुरभक्तसात्वतैः \n\n     सुपूजितं चंदनगंधधूपकैः ॥ \n\n लाजाक्षतैश्चांकुरपूगचर्चितं \n\n     पादारविंदं सततं भजामहे ॥१७॥ \n\n गर्ग उवाच - \n\nइत्युक्त्वा ते च कंसाद्या वैकुण्ठं प्रययुर्नृप ॥ \n\n सर्वेषां पश्यतां राजा विस्मितोऽभूत्सभार्यया ॥१८॥ \n\n\n\n\n\nइति श्रीगर्गसंहितायां हयमेधखण्डे \n\nकंसादिदर्शनं नामाष्टपंचाशत्तमोऽध्यायः ॥५८॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]