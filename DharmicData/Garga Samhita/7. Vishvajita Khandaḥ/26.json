[
    {
        "text": "अध्यायः २६\n\n\n श्रीनारद उवाच -\n\nअथ कार्ष्णिं परान्देशान्दिव्यद्रुमलताकुलान् ॥\n\nसहस्रपत्रवद्‌भिश्च सरोभिः शोभितान् ययौ ॥१॥\n\nअक्षौहीणीशतयुतः प्रद्युम्नश्चण्डविक्रमः ॥\n\nयक्षैर्दिष्टेन मार्गेण खण्डं किंपुरुषं ययौ ॥२॥\n\nरंगवल्लीपुरं यत्र हेमकूटगिरेरधः ॥\n\nतस्य किंपुरुषा उचुः शंबरारेश्च शृण्वतः ॥३॥\n\nकिंपुरुषा ऊचुः -\n\nअहोऽतिधन्या मथुरापुरी वरा\n\n     बभूव यस्यां परमेश्वरो हरिः ॥\n\nअहोऽतिधन्यं सततं यदोः कुलं\n\n     जातो हि यस्मिन्नखिलांडपालकः ॥४॥\n\nधन्यं च तच्छूरसुतस्य मन्दिरं\n\n     गोलोकनाथेन मनोहरं कृतम् ॥\n\nधन्यं परं माथुरमंडलं सुरैः\n\n     सुदुर्लभं यत्र चचार माधवः ॥५॥\n\nमहावनं धन्यतमं मनोहरं\n\n     पितुर्गृहाद्यत्र गतो हरिः शिशुः ॥\n\nचचार कृष्णः शिशुना बलेन हि\n\n     यशोदया दुग्धमुखः सुलालितः ॥६॥\n\nवृंदावनं पुण्यतमं परात्पर-\n\n     श्रीकृष्णपादांबुजरेणुराजितम् ॥\n\nगाः पालयन् यत्र चचार बलो\n\n     गोपालबालैः सबलः स्वयं हरिः ॥७॥\n\nयो दानलीलां किल मानलीलां\n\n     श्रीरासलीलां व्रजसुन्दरीभिः ॥\n\nवृन्दावने यत्र चचार कृष्णो\n\n     यस्यापि गायन्ति यशस्त्रिलोकाः ॥८॥\n\nअहोऽतिधन्या वृषभानुनंदिनी\n\n     लीलावती सा निजलोकशालिनी ॥\n\nचचार कृष्णेन कलिन्दनन्दिनी-\n\n     तटे मिलिन्दध्वनिसंकुले वने ॥९॥\n\nअहोऽतिधन्याऽस्ति कलिन्दनंदिनी\n\n     श्रीकृष्णवामांससमुद्‌भवा या ॥\n\nतटे मिलिन्दध्वनिसंकुले वटे\n\n     तत्स्पर्शनाद्याति नरः कृतार्थताम् ॥१०॥\n\nसमुद्‌भवो यो हरिवक्षसो गिरि-\n\n     र्गोवर्द्धनो नाम गिरींद्रराजराट् ॥\n\nविराजते स व्रजमंडले परो\n\n     यद्दर्शनाञ्जन्म पुनर्न विद्यते ॥११॥\n\nअहोऽतिधन्या यदुमण्डलीभि-\n\n     र्विराजते भूमितले मनोहरा ॥\n\nवैकुण्ठलीलाधिकृता कुशस्थली\n\n     यथा तडिद्‌भिर्जलदावलिर्दिवि ॥१२॥\n\nयत्रैव साक्षात्पुरुषः परेश्वरो\n\n     धृत्वा चतुर्व्यूहमलं विराजते ॥\n\nयस्तूग्रसेनाय ददौ नृपेशतां\n\n     कृष्णाय तस्मै हरये नमो नमः ॥१३॥\n\nप्रणोदितस्तेन नृपेण धीमता\n\n     जगद्विजेतुं मकरध्वजो महान् ॥\n\nकृत्वाथ तद्दर्शनमद्य दुर्लभं\n\n     वयं कृतार्था हि भवेम सर्वतः ॥१४॥\n\nश्रीनारद उवाच -\n\nइत्थं हरिर्नृपयशो विशदैश्चरित्रै-\n\n     रुद्यत्त्रिलोकमलं विशदीचकार ॥\n\nपूर्णेंदुरश्मिमिलितैस्तरलैः स्फुरद्‌भिः\n\n     प्रोद्यद्‌भिरुद्‌गज इवामलसिंधुदुग्धम् ॥१५॥\n\nइत्थं यशः स्वममलं नृप शंबरारिः\n\n     श्रुत्वातिहर्षिततनुः प्रददौ धनानि ॥\n\nकेयुरहारनवरत्‍नमनोहराणि\n\n     तेभ्यः किरीटमणिकुण्डलकंकणानि ॥१६॥\n\nरङ्गवल्लीपुराधीशः सुबाहुश्चन्द्रवंशजः ॥\n\nनत्वा बलिं ददौ सोऽपि प्रद्युम्नाय महात्मने ॥१७॥\n\nतस्मै प्रसन्नो भगवान् प्रद्युम्नो मीनकेतनः ॥\n\nदत्वा चूडामणिं दिव्यं पप्रच्छेदं महामनाः ॥१८॥\n\nश्रीप्रद्युम्न उवाच -\n\nरङ्गवल्लीपुरस्यापि नाम केन प्रकाशितम् ॥\n\nएतद्‍ब्रूहि सुबाहो मे श्रुतं पूर्वं त्वया किल ॥१९॥\n\nसुबाहुरुवाच -\n\nदेवासुरैः पुरा राजन्मथितः क्षीरसागरः ॥\n\nविनिर्गतानि मथनाद्‌रत्‍नानि च चतुर्दश ॥२०॥\n\nनिःसृतं कलशं तस्मात्सुधापूर्णं मनोहरम् ॥\n\nतं ददर्श हरिः साक्षान्नेत्राभ्यां पुष्करेक्षणः ॥२१॥\n\nतन्नेत्रहर्षबिन्दुश्च कलशे निपपात ह ॥\n\nतस्माद्‍वृक्षः समुद्‍भुतस्तुलसीति प्रकथ्यते ॥२२॥\n\nरङ्गवल्लीति तन्नाम चकार मधुसूदनः ॥\n\nअत्र किंपुरुषे खंडे हेमकूटगिरेरधः ॥२३॥\n\nतस्याश्च रङ्गवल्याः कौ स्थापनां स चकार ह ॥\n\nरङ्गवल्लीमहावृक्षः सदात्रैव विराजते ॥२४॥\n\nतन्नाम्ना प्रसिद्धमभूद्‌रंगवल्लीपुरं त्विदम् ॥\n\nअत्र नित्यं हि हनुमानार्ष्टिषेणेन रागिणा ॥२५॥\n\nदर्शनार्थं समायाति महात्मा रामपूजकः ॥\n\nश्रीनारद उवाच -\n\nइति श्रुत्वा शम्बरारी रङ्गवल्लीं मनोहरम् ॥२६॥\n\nदृष्ट्वा प्रदक्षिणीकृत्य देशानन्याञ्जगाम ह ॥\n\nहेमकूटतटीभूतं वनं प्राप्तं भयङ्करम् ॥२७॥\n\nझिल्लीझंकारसंयुक्तं सिंहचित्रकनादितम् ॥\n\nवन्यैः करींद्रैः संयुक्तं शिवोलूकरुतावृतम् ॥२८॥\n\nकीचकाश्वत्थमन्दार-वटभूर्जसमाकुलम् ॥\n\nकृष्णाहरीतकीवल्ली-बदरैः सघनं वनम् ॥२९॥\n\nतस्माद्विनिर्गतः सर्पो दशयोजनलंबितः ॥\n\nअग्रसद्‌गजवृंदानि फूत्कारं कारयन्मुहुः ॥३०॥\n\nहाहाकारे तदा जाते सेनायां मैथिलेश्वर ॥\n\nप्रचंडगरलैर्वातैर्भस्मीभूते दिशांतरे ॥३१॥\n\nभानुः सुभानुः स्वर्भानुः प्रभानुर्भानुमांस्तथा ॥\n\nचंद्रभानुर्बृहद्‌भानुरतिभानुस्तथाऽष्टमः ॥३२॥\n\nश्रीभानुः प्रतिभानुश्च सत्यभामात्मजा दश ॥\n\nएते जघ्नुः शरैस्तीक्ष्णैः सर्पं रौद्रं मदोत्कटम् ॥३३॥\n\nबाणैः संभिन्नसर्वांगः पतितो धरणीतले ॥\n\nसर्परूपं विहायाशु गंधर्वोऽभूत्स्फुरद्द्युति ॥३४॥\n\nनत्वा श्रीकृष्णपुत्रांस्तान् द्योतयन् मंडलं दिशाम् ॥\n\nपुष्पैर्वर्षत्सु देवेषु विमानेन दिवं ययौ ॥३५॥\n\nबहुलाश्व उवाच -\n\nगंधर्वोऽयं तु कः पूर्वं केन पापेन सर्पताम् ॥\n\nप्राप्तः कथं वद मुने त्वं परावरवित्तमः ॥३६॥\n\nश्रीनारद उवाच -\n\nआर्ष्टिषेणस्य यो भ्राता सुमतिर्नाम सुन्दरः ॥\n\nरामायणं हनुमता पठितुं स समागतः ॥३७॥\n\nहेमकूटे हनुमतः कुर्वतो रामसेवनम् ॥\n\nप्रातःकालात्समारभ्य घटिकाश्च चतुर्दश ॥३८॥\n\nसलक्ष्मणं रामचंद्रं ध्यायतो जानकीपतिम् ॥\n\nफूत्कारैः सर्पवत्तस्य ध्यानभंगं चकार ह ॥३९॥\n\nतदा क्रुद्धो महावीरो हनुमान् वानरेश्वरः ॥\n\nशापं ददौ सुमतये त्वं सर्पो भव दुर्मते ॥ ४०॥\n\nतदैव तस्य चरणौ नत्वा प्राह कृतांजलिः ॥\n\nहे देव पाहि पाहीति दीनं मां शरणं गतम् ॥४१॥\n\nअथ प्रसन्नो भगवान्सुमतिं प्राह धर्मवित् ॥\n\nद्वापारांते शरैस्तीक्ष्णैर्हरिपुत्रधनुश्च्युतैः ॥\n\nभिन्नदेहः स्वां प्रकृतिं यास्यसि त्वं न संशयः ॥४२॥\n\nगंधर्वः सुमतिर्नाम विमुक्तोऽभूद्‌विदेहराट् ॥\n\nसतां शापोऽपि वरवद्‌वरो मोक्षार्थदः किमु ॥४३॥\n\nअथ कार्ष्णिर्महाबाहुश्चैत्रदेशान्मनोहरान् ॥\n\nवसन्तमाधवीवृंदैः शोभीतान्स जगाम ह ॥४४॥\n\nसहस्रदलपद्मानां षट्‍पदध्वनिशालिनाम् ॥\n\nपतन्ति रेणवो यत्र सरःस्वाबीरचूर्णवत् ॥४५॥\n\nएलालवंगलतिका क्षुण्णाः सैन्याङ्‌घ्रिभिः पथि ॥\n\nतेन भृङ्गावली रेजे करिकर्णप्रताडिता ॥४६॥\n\nयत्र वै पुरुषा राजन्नागायुतसमा बले ॥\n\nवलीपलितदौर्गंध्यस्वेदक्लमविवर्जिताः ॥४७॥\n\nत्रेतायुगसमाः कालो वर्तते यत्र नित्यशः ॥\n\nआयुश्चायुतवर्षाणां दिव्यौषधिनदीगुणैः ॥४८॥\n\nपीयूषतुल्यं तोयं च हेमभूमिर्विराजते ॥\n\nमुक्ताविद्रुमवैडूर्य-रत्‍नोत्पत्तिश्च यत्र वै ॥४९॥\n\nसुंदर्यः प्रमदा रामा नित्ययौवनभूषिताः ॥\n\nस्फुरंत्युपवनेष्वारात्सौदामिन्यो घनेष्विव ॥५०॥\n\nयत्र वै नगरी रम्या वसंततिलका शुभा ॥\n\nशृङ्‌गारतिलको नाम राजा यत्र महाबलः ॥५१॥\n\nजैत्रान् वीरान् समाहूय गजमारुह्य दंशितः ॥\n\nयोद्धुं विनिर्ययौ यश्च प्रद्युम्नस्यापि संमुखे ॥५२॥\n\nसांबः सुमित्रः पुरुजिच्छतजिच्च सहस्रजित् ॥\n\nविजयश्चित्रकेतुश्च वसुमान्द्रविडः क्रतुः ॥५३॥\n\nजांबवत्याः सुता ह्येते चक्रुर्नाराचदुर्दिनम् ॥\n\nपलायितेषु चैतेषु बाणैर्भिन्नेषु मैथिल ॥५४॥\n\nबाणांधकारे संजाते महान्कोलाहलो ह्यभूत् ॥\n\nतदा शृङ्गारतिलको गजारूढो महाबलः ॥५५॥\n\nत्रिशूलेन तद साम्बं हृदि विव्याध रोषतः ।\n\nअन्यान्संपातयामास शरैः कोदंडनिर्गतैः ॥५६॥\n\nएकाकी विचरन् युद्धे वने वैश्वानरो यथा ॥\n\nतदा गदः समागत्य तद्‌गजं सुमदोत्कटम् ॥५७॥\n\nशुंडादंडे संगृहीत्वा पातयामास भूतले ॥\n\nदूरे प्रपतितः शीघ्रं शृङ्गारतिलको नृपः ॥५८॥\n\nसद्यो भयातुरो भूत्वा युद्धे बद्धांजलिः स्वतः ॥\n\nतुरंगाणामर्बुदं च रथानां लक्षमेव च ॥५९॥\n\nगजानामयुतं राजा प्रद्युम्नाय बलिं ददौ ॥\n\nइत्थं किंपुरुषं खंडं जित्वा कार्ष्णिर्महाबलः ॥६०॥\n\nनिषाददर्शितैर्मार्गैर्हरिवर्षं ततो ययौ ॥६१॥"
    }
]