[
    {
        "text": "अध्यायः ०७\n\n\n श्रीनारद उवाच -\n\nरजकस्य शिरश्छेदं कंसो वै रक्षिणां वधम् ।\n\nधनुर्भंगं ततः श्रुत्वा परं त्रासमुपागमत् ॥ १ ॥\n\nतत्क्षणाद्‍दुर्निमित्तानि वामाङ्गस्फुरणानि च ।\n\nप्रपश्यन्नङ्गभङ्गानि न निद्रां प्राप दैत्यराट् ॥ २ ॥\n\nस्वप्ने प्रेतैः समायुक्तस्तैलाभ्यक्तो दिगंबरः ।\n\nजपास्रङ्‌महिषारुढो दक्षिणाशां जगाम सः ॥ ३ ॥\n\nप्रातःकाले समुत्थाय कार्यभारकराञ्जनान् ।\n\nआहूय कारयामास मल्लक्रीडामहोत्सवम् ॥ ४ ॥\n\nविशालाजिरसंयुक्ते हेमस्तंभसमन्विते ।\n\nसभामण्डपदेशाग्रे रंगभूमिर्बभूव ह ॥ ५ ॥\n\nवितानैर्हेमसंकाशैर्मुक्तादामविलंबिभिः ।\n\nसोपानैर्हेममञ्चैश्च रंगभूमिर्बभौ नृप ॥ ६ ॥\n\nराजमञ्चे रत्‍नमये मकरन्दार्चिते शुभे ।\n\nशक्रसिंहासनं तत्र सोपबर्हणमण्डलम् ॥ ७ ॥\n\nआतपत्रेण दिव्येन चंद्रमण्डलचारुणा ।\n\nहंसाभैर्व्यजनैर्युक्तश्चामरैर्वज्रमुष्टिभिः ॥ ८ ॥\n\nदशहस्तोच्छ्रितं शश्वद्‌विश्वकर्मविनिर्मितम् ।\n\nतदारुह्य बभौ कंसोऽद्रिशृङ्गे मृगराडिव ॥ ९ ॥\n\nगायकाः प्रजगुस्तत्र ननृतुर्वारयोषितः ।\n\nनेदुर्मृदंगपटहतालभेर्यानकादयः ॥ १० ॥\n\nराजानो मंडलेशाश्च पौरा जानपदा नृप ।\n\nददृशुर्मल्लयुद्धं ते मञ्चे मञ्चे समास्थिताः ॥ ११ ॥\n\nचाणूरो मुष्टिकः कूटः शलस्तोशल एव च ।\n\nव्यायाममुद्‌गरैर्युक्ता युयुधुस्ते परस्परम् ॥ १२ ॥\n\nनन्दराजादयो गोपाः कंसाहूता नताननाः ।\n\nदत्वा बलिं परं तस्मा एकस्मिन्मञ्च आश्रिताः ॥ १३ ॥\n\nबाणासुरजरासन्धनरकाणां पुरान्नृप ।\n\nअन्येषां शंबरादीनां सकाशाद्‍भूभुजां तथा ॥ १४ ॥\n\nबलयश्चाययू राजन् यदुराजाय तत्र वै ।\n\nअथ तौ रामकृष्णौ द्वौ मायाबालकविग्रहौ ॥ १५ ॥\n\nमल्ललीलादर्शनार्थं ययतू रंगमंडपम् ।\n\nगोमूत्रचयसिंदूरकस्तूरीपत्रभृन्मुखम् ।\n\nस्रवन्मदमहामत्तं रत्‍नकुण्डलमंडितम् ॥ १६ ॥\n\nगजं कुवलयापीडं रंगद्वारमवस्थितम् ।\n\nवीक्ष्य कृष्णो महामात्रं प्राह गंभीरया गिरा ॥ १७ ॥\n\nआकर्षयांग नागेन्द्रं मार्गं कुरु ममेच्छया ।\n\nनोचेत्वां पातयिष्यामि सनागं भूमिमंडले ॥ १८ ॥\n\nमहामात्रस्तदा क्रुद्धो नोदयामास तं गजम् ।\n\nचीत्कारमुत्कटं दिक्षु कुर्वन्तं नन्दसूनवे ॥ १९ ॥\n\nगृहीत्वा तं हरिं सद्यः शुंडादण्डेन नागराट् ।\n\nउज्जहार ततस्तस्मान्निर्गतो भारभृद्धरिः ॥ २० ॥\n\nतत्पादेषु विलीनोऽभूत्प्रभ्रन्सन्नितस्ततः ।\n\nवृन्दावननिकुञ्जेषु वृक्षेषु च यथा हरिः ॥ २१ ॥\n\nकरे जग्राह तं नागः शुण्डादण्डेन चांघ्रिषु ।\n\nनिष्पीड्य शुण्डां हस्तभ्यां हरिः पश्चाद्‌विनिर्गतः ॥ २२ ॥\n\nतिर्यग्भूतश्च तं नागो गृहीतुमुपचक्रमे ।\n\nमुष्टिना तं घातयित्वा पुरो दुद्राव माधवः ॥ २३ ॥\n\nतमन्वधावन्नागेन्द्रो मथुरायां विदेहराट् ।\n\nकोलाहले तदा जाते हरिस्तस्मादितो ययौ ॥ २४ ॥\n\nपुच्छे गृहीत्वा तं नागं बलदेवो महाबलः ।\n\nचकर्ष भुजदंडाभ्यां फणिनं गरुडो यथा ॥ २५ ॥\n\nप्रहसन्भगवान्कृष्णो गृहीत्वा तं करे बलात् ।\n\nचकर्ष भुजदण्डाभ्यां कूपरज्जुं यथा नरः ॥ २६ ॥\n\nद्वयोराकर्षणान्नागो विह्वलोऽभून्नृपेश्वर ।\n\nमहामात्रास्तदा सप्त रुरुहुस्तं गजं बलात् ॥ २७ ॥\n\nनीता गजास्तथा चान्यैः कृष्णं हंतुं शतत्रयम् ।\n\nअंकुशास्फालनात्क्रुद्धं मत्तेभं पुनरागतम् ॥ २८ ॥\n\nश्रीकृष्णो भगवान्साक्षाद्‌बलदेवस्य पश्यतः ॥ २९ ॥\n\nशुंडादंडे संगृहीत्वा भ्रामयित्वा त्वितस्ततः ।\n\nपातयामास भूपृष्ठे कमंडलुमिवार्भकः ॥ ३० ॥\n\nदूरे प्रपतितास्तस्य महामात्रा इतस्ततः ।\n\nसतां प्रपश्यतां नागः सद्यो वै निधनं गतः ॥ ३१ ॥\n\nतज्ज्योतिः श्रीघनश्यामे लीनं जातं विदेहराट् ।\n\nदंतावुत्पाट्य तस्यापि रामकृष्णौ महाबलौ ।\n\nनिजघ्नतुर्महामात्रान् मृगान्केसरिणो यथा ॥ ३२ ॥\n\nद्विपे हतेऽपि ये चान्ये महामात्रा इतस्ततः ।\n\nविदुद्रुवुर्यथा मेघा वर्षाकाले गते सति ॥ ३३ ॥\n\nएवं हत्वा द्विपं गोपैः शेषैस्तैः प्रेक्षणोत्सुकैः ।\n\nजयारावै रामकृष्णौ श्रमवारिमदांकितौ ॥ ३४ ॥\n\nपरिश्रमारुणमुखौ रंगं विविशतुस्त्वरम् ।\n\nदंतपाणी महावेगौ यथाशामनिलानलौ ॥ ३५ ॥\n\nमल्लाश्च मल्लं च नरा नरेंद्रं\n\n     स्त्रियः स्मरं गोपगणा व्रजेशम् ।\n\nपिता सुतं दंडधरं ह्यसंतो\n\n     मृत्यं च कंसो विवुधा विराजम् ॥ ३६ ॥\n\nतत्त्वं परं योगिवराश्च भोजा\n\n     देवं तदा रंगगतं बलेन ।\n\nपृथक् पृथग्भावनया ह्यपश्य-\n\n     न्सर्वे जनास्तं परिपूर्णदेवम् ॥ ३७ ॥\n\nहतं द्विपं वीक्ष्य च तौ महाबलौ\n\n     कंसो मनस्वी भयमाप चेतसि ।\n\nमंचस्थिता हर्षितमानसाश्च\n\n     चंद्रं चकोरा इव ते सुखं ययुः ॥ ३८ ॥\n\nकर्णे च कर्णं विनिधाय नागरा\n\n     महोत्सुकास्ते ह्यवदन्परस्परम् ।\n\nएतौ हि साक्षात्परमेश्वरौ परौ\n\n     बभूवतुर्वै वसुदेवनंदनौ ॥ ३९ ॥\n\nअहोऽतिरम्यं व्रजमंडलं परं\n\n     यत्रैष साक्षाद्‌विचचार माधवः ।\n\nकृत्वा हि यद्दर्शनमद्य दुर्लभं\n\n     वयं कृतार्थास्तु भवेम सर्वतः ॥ ४० ॥\n\nश्रीनारद उवाच -\n\nवदत्सु पौरलोकेषु नदत्तूर्येषु मैथिल ।\n\nचाणुरस्तावुपव्रज्य रामकृष्णावुवाच ह ॥ ४१ ॥\n\nचाणूर उवाच -\n\nहे राम हे कृष्ण युवां महाबलौ\n\n     राज्ञः पुरो वै कुरुतं मृधं बलात् ।\n\nप्रहर्षिते राजनि चेद्‌यदूत्तमे\n\n     किं कीं न भद्रं भवतीह वश्च नः ॥ ४२ ॥\n\nश्रीभगवानुवाच -\n\nपुरैव भद्रं नृपतेः प्रसादतो\n\n     बाला वयं तुल्यबलैश्च बालकैः ।\n\nभूयान्मृधो नो बलवान् यथोचित-\n\n     मधर्मयुद्धं किल मा भवेदिह ॥ ४३ ॥\n\nचाणूर उवाच -\n\nभवान्न बालो न च वा किशोरो\n\n     बलश्च साक्षाद्‌बलिनां बलीयान् ।\n\nसहस्रमत्तेभबलं दधानो\n\n     द्विपो भवद्‌भ्यां निहतः सलीलम् ॥ ४४ ॥\n\nश्रीनारद उवाच -\n\nएवं तस्य वचः श्रुत्वा भगवान्वृजिनार्दनः ।\n\nचाणूरेणापि युयुधे मुष्टिकेन बलो बली ॥ ४५ ॥\n\nआकर्षणं नोदनं च भुजाभ्यां भुजदण्डयोः ।\n\nचक्रतुः पश्यतां नॄणां गजाविव जिगीषया ॥ ४६ ॥\n\nहस्ताभ्यां वपुरुत्थाप्य चाणूरस्य हरिः स्वयम् ।\n\nअतोलयद्‌देहभारं पुण्यभारं यथा विधिः ॥ ४७ ॥\n\nचाणूरस्तं हरिं देवं करणैकेन लीलया ।\n\nउज्जहार महावीरो भूखंडं नागराडिव ॥ ४८ ॥\n\nग्रीवायां किल चाणूरं भुजवेगेन माधवः ।\n\nकट्यां चोद्‍धृत्य सहसा पातयामास भूतले ॥ ४९ ॥\n\nहस्तैश्च जानुभिः पादैर्भुजोरोऽङ्गुलिमुष्टिभिः ।\n\nजघ्नतुः कृष्णचाणूरौ तथैव बलमुष्टिकौ ॥ ५० ॥\n\nश्रमवारियुते दृष्ट्वा श्रीमुखे रामकृष्णयोः ।\n\nसानुकंपास्तदा प्राहुर्गवाक्षस्था नृपस्त्रियाः ॥ ५१ ॥\n\nस्त्रिय उचुः -\n\nअहो अधर्मः सुमहत्सभायां\n\n     जातः पुरो राजनि वर्तमाने ।\n\nक्व वज्रतुल्यांगवृतौ हि मल्लौ\n\n     क्व पुष्पतुल्यौ बत रामकृष्णौ ॥ ५२ ॥\n\nअहो ह्यभाग्यं हि पुरौकसां नो\n\n     युद्धे तयोर्दर्शनमद्य जातम् ।\n\nअहोऽतिधन्यं बत भूरि भाग्यं\n\n     वनौकसां रासरसेन जातम् ॥ ५३ ॥\n\nअहो स्थिते राजनि दुष्टचित्ते\n\n     न कोऽपि वक्तुं क्षम एव सख्यः ।\n\nतस्माद्धि नः पुण्यबलेन चेत्तौ\n\n     त्वरं मृधे वै जयतामरीन्स्वान् ॥ ५४ ॥"
    }
]