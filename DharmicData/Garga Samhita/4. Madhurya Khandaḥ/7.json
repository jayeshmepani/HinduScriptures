[
    {
        "text": "अध्यायः ०७\n\n\nश्रीनारद उवाच - \n\nअथ दूतः सिन्धुदेशान् माथुरान्पुनरागतः । \n\n चरन् वृन्दावने कृष्णातीरे कृष्णं ददर्श ह ॥ १ ॥ \n\n कृष्णं प्रणम्य रहसि कृताञ्जलिपुटः शनैः । \n\n प्रदक्षिणीकृत्य दूतो विमलोक्तमुवाच सः ॥ २ ॥ \n\n दूत उवाच - \n\nस्वयं परं ब्रह्म परः परेशः \n\n     परैरदृश्यः परिपूर्णदेवः । \n\n यः पुण्यसंघैः सततं हि दूरः \n\n     तस्मै नमः सज्जनगोचराय ॥ ३ ॥ \n\n गोविप्रदेवश्रुतिसाधुधर्म \n\n     रक्षार्थमद्यैव यदोः कुलेऽजः । \n\n जातोऽसि कंसादिवधाय योऽसौ \n\n     तस्मै नमोऽनंतगुणार्णवाय ॥ ४ ॥ \n\n अहो परं भाग्यमलं व्रजौकसां \n\n     धन्यं कुलं नन्दवरस्य ते पितुः । \n\n धन्यो व्रजौ धन्यमरण्यमेतद् \n\n     यत्रैव साक्षात्प्रकटः परो हरिः ॥ ५ ॥ \n\n यद्‌राधिकासुन्दरकण्ठरत्‍नं \n\n     यद्‌गोपिकाजीवनमूलरूपम् । \n\n तदेव मन्नेत्रपथि प्रजातं \n\n     किं वर्णये भाग्यमतः स्वकीयम् ॥ ६ ॥ \n\n गुप्तो व्रजे गोपभिषेण चासि \n\n     कस्तूरिकामोद इव प्रसिद्धः । \n\n यशश्च ते निर्मलमाशु शुक्ली \n\n     करोति सर्वत्र गतं त्रिलोकीम् ॥ ७ ॥ \n\n जानासि सर्वं जनचैत्यभावं \n\n     क्षेत्रज्ञ आत्मा कृतिवृन्दसाक्षी । \n\n तथापि वक्ष्ये नृपवाक्यमुक्तं \n\n     परं रहस्यं रहसि स्वधर्मम् ॥ ८ ॥ \n\n या सिंधुदेशेषु पुरी प्रसिद्धा \n\n     श्रीचम्पका नाम शुभा यथैन्द्री । \n\n तत्पालकोऽसौ विमलो यथेन्द्रः \n\n     त्वत्पादपद्मे कृतचित्तवृत्तिः ॥ ९ ॥ \n\n सदा कृतं यज्ञशतं त्वदर्थं \n\n     दानं तपो ब्राह्मणसेवनं च । \n\n तीर्थं जपं येन सुसाधनेन \n\n     तस्मै परं दर्शनमेव देहि ॥ १० ॥ \n\n तत्कन्यकाः पद्मविशालनेत्राः \n\n     पूर्णं पतिं त्वां मृगयंत्य आरात् । \n\n सदा त्वदर्थं नियमव्रतस्था- \n\n     स्त्वत्पादसेवाविमलीकृताङ्गाः ॥ ११ ॥ \n\n गृहाण तासां व्रजदेव पाणीन् \n\n     दत्वा परं दर्शनमद्‌भुतं स्वम् । \n\n गच्छाशु सिन्धून् विशदीकुरु त्वं \n\n     विमृश्य कर्तव्यमिदं त्वया हि ॥ १२ ॥ \n\n श्रीनारद उवाच - \n\nदूतवाक्यं च तच्छ्रुत्वा प्रसन्नो भगवान्हरिः । \n\n क्षणमात्रेण गतवान् सदूतश्चम्पकां पुरीम् ॥ १३ ॥ \n\n विमलस्य महायज्ञे वेदध्वनिसमाकुले । \n\n सदूतः कृष्ण आकाशात्सहसाऽवततार ह ॥ १४ ॥ \n\n श्रीवत्सांकं घनश्यामं सुन्दरं वनमालिनम् । \n\n पीतांबरं पद्मनेत्रं यज्ञवाटागतं हरिम् ॥ १५ ॥ \n\n तं दृष्ट्वा सहसोत्थाय विमलः प्रेमविह्वलः । \n\n पपात चरणोपांते रोमांची सन्कृताञ्जलिः ॥ १६ ॥ \n\n संस्थाप्य पीठके दिव्ये रत्नृहेमखचित्पदे । \n\n स्तुत्वा सम्पूज्य विधिवद्‌राजा तत्संमुखे स्थितः ॥ १७ ॥ \n\n गवाक्षेभ्यः प्रपश्यन्तीः सुन्दरीर्वीक्ष्य माधवः । \n\n उवाच विमलं कृष्णो मेघगंभीरया गिरा ॥ १८ ॥ \n\n श्रीभगवानुवाच - \n\nमहामते वरं ब्रूहि यत्ते मनसि वर्तते । \n\n याज्ञवल्क्यस्य वचसा जातं मद्दर्शनं तव ॥ १९ ॥ \n\n विमल उवाच - \n\nमनो मे भ्रमरीभूतं सदा त्वत्पादपंकजे । \n\n वासं कुर्याद् देवदेव नान्येच्छा मे कदाचन ॥ २० ॥ \n\n श्रीनारद उवाच - \n\nइत्युक्त्वा विमलो राजा सर्वं कोशधनं महत् । \n\n द्विपवाजिरथैः सार्द्धं चक्रे आत्मनिवेदनम् ॥ २१ ॥ \n\n समर्प्य विधिना सर्वाः कन्यका हरये नृप । \n\n नमश्चकार कृष्णाय विमलो भक्तितत्परः ॥ २२ ॥ \n\n तदा जयजयारावो बभूव जनमण्डले । \n\n ववृषुः पुष्पवर्षाणि देवता गगनस्थिताः ॥ २३ ॥ \n\n तदैव कृष्णसारूप्यं प्राप्तोऽनंगस्फुरद्द्युतिः । \n\n शतसूर्यप्रतीकाशो द्योतयन्मंडलं दिशाम् ॥ २४ ॥ \n\n वैनतेयं समारुह्य नत्वा श्रीगरुडध्वजम् । \n\n सभार्यः पश्यतां नॄणां वैकुण्ठं विमलो ययौ ॥ २५ ॥ \n\n दत्वा मुक्तिं नृपतये श्रीकृष्णो भगवान्स्वयम् । \n\n तत्सुताः सुन्दरीर्नीत्वा व्रजमंडलमाययौ ॥ २६ ॥ \n\n तत्र कामवने रम्ये दिव्यमन्दिरसंयुते । \n\n क्रीडन्त्यः कंदुकैः सर्वाः तस्थुः कृष्णप्रियाः शुभाः ॥ २७ ॥ \n\n यावतीश्च प्रिया मुख्याः तावद् रूपधरो हरिः । \n\n रराज रासे व्रजराड् अञ्जयंस्तन्मनाः प्रभुः ॥ २८ ॥ \n\n रासे विमलपुत्रीणां आनन्दजलबिन्दुभिः । \n\n च्युतैर्विमलकुण्डोऽभूत् तीर्थानां तीर्थमुत्तमम् ॥ २९ ॥ \n\n दृष्ट्वा पीत्वा च तं स्नात्वा पूजयित्वा नृपेश्वर । \n\n छित्वा मेरुसमं पापं गोलोकं याति मानवः ॥ ३० ॥ \n\n अयोध्यावासिनीनां तु कथां यः शृणुयान्नरः । \n\n स व्रजेद्धाम परमं गोलोकं योगिदुर्लभम् ॥ ३१ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nअयोध्यापुरवासिन्युपाख्यानं नाम सप्तमोऽध्यायः ॥ ७ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]