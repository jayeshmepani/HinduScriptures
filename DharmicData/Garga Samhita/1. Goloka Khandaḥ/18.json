[
    {
        "text": "अध्यायः १८\n\n\n श्रीनारद उवाच -\n\nगोपीगृहेषु विचरन् नवनीतचौरः\n\n     श्यामो मनोहरवपुर्नवकंजनेत्रः ।\n\nश्रीबालचंद्र इव वृद्धिगतो नराणां\n\n     चित्तं हरन्निव चकार व्रजे च शोभाम् ॥ १ ॥\n\nश्रीनंदनंदनमतीव चलं गृहीत्वा\n\n     गेहं निधाय मुमुहुर्नवनंदगोपाः ।\n\nसत्कंदुकैश्च सततं परिपालयंते\n\n     गायंत ऊर्जितसुखा न जगत्स्मरन्तः ॥ २ ॥\n\nराजोवाच -\n\nनवोपनंदनामानि वद देवऋषे मम ।\n\nअहोभाग्यं तु येषां वै ते पूर्वं क इहागताः ॥ ३ ॥\n\nतथा षड्वृषभानूनां कर्माणि मंगलानि च ।\n\nश्रीनारद उवाच -\n\nगयश्च विमलः श्रीशः श्रीधरो मंगलायनः ॥ ४ ॥\n\nमंगलो रंगवल्लीशो रङ्गोजिर्देवनायकः ।\n\nनवनंदाश्च कथिता बभूवुर्गोकुले व्रजे ॥ ५ ॥\n\nवीतिहोत्रोऽग्निभुक् साम्बः श्रीकरो गोपतिः श्रुतः ।\n\nव्रजेशः पावनः शांत उपनंदाः प्रकीर्तिताः ॥ ६ ॥\n\nनीतिविन्मार्गदः शुक्लः पतंगो दिव्यवाहनः ।\n\nगोपेष्टश्च व्रजे राजञ्जाताः षड्वृषभानवः ॥ ७ ॥\n\nगोलोके कृष्णचंद्रस्य निकुंजद्वारमाश्रिताः ।\n\nवेत्रहस्ताः श्यामलांगा नवनंदाश्च ते स्मृताः ॥ ८ ॥\n\nनिकुंजे कोटिशो गावस्तासां पालनतत्पराः ।\n\nवंशीमयूरपक्षाढ्या उपनंदाश्च ते स्मृताः ॥ ९ ॥\n\nनिकुंजदुर्गरक्षायां दंडपाशधराः स्थिताः ।\n\nषड्‌द्वारमास्थिताः षड् वै कथिता वृषभानवः ॥ १० ॥\n\nश्रीकृष्णस्येच्छया सर्वे गोलोकादागता भुवि ।\n\nतेषां प्रभावं वक्तुं हि न समर्थश्चतुर्मुखः ॥ ११ ॥\n\nअहं किमु वदिष्यामि तेषां भाग्यं महोदयम् ।\n\nयेषामारोहमास्थाय बालकेलिर्बभौ हरिः ॥ १२ ॥\n\nएकदा यमुनातीरे मृत्कृष्णेनावलीढिता ।\n\nयशोदां बालकाः प्राहुरत्ति बालो मृदं तव ॥ १३ ॥\n\nबलभद्रे च वदति तदा सा नंदगेहिनी ।\n\nकरे गृहीत्वा स्वसुतं भीरुनेत्रमुवाच ह ॥ १४ ॥\n\nश्रीयशोदा उवाच -\n\nकस्मान्मृदं भक्षितवान् महाज्ञ\n\n     भवान्वयस्याश्च वदंति साक्षात् ।\n\nज्यायान्बलोऽयं वदति प्रसिद्धं\n\n     मा एवमर्थं न जहाति नेष्टम् ॥ १५ ॥\n\nश्रीभगवानुवाच -\n\nसर्वे मृषावादरथा व्रजार्भका\n\n     मातर्मया क्वापि न मृत्प्रभक्षिता ।\n\nयदा समीचीनमनेन वाक्पथं\n\n     तदा मुखं पश्य मदीयमंजसा ॥ १६ ॥\n\nश्रीनारद उवाच -\n\nअथ गोपी बालकस्य पश्यंती सुंदरं मुखम् ।\n\nप्रसारितं च ददृशे ब्रह्मांडं रचितं गुणैः ॥ १७ ॥\n\nसप्तद्वीपान्सप्त सिंधून्सखंडान्सगिरीन्दृढान् ।\n\nआब्रह्मलोकाँल्लोकाँस्त्रीन्स्वात्मभिः सव्रजैः सह ॥ १८ ॥\n\nदृष्ट्वा निमीलिताक्षी सा भूत्वा श्रीयमुनातटे ।\n\nबालोऽयं मे हरिः साक्षादिति ज्ञानमयी ह्यभूत् ॥ १९ ॥\n\nतदा जहास श्रीकृष्णो मोहयन्निव मायया ।\n\nयशोदा वैभवं दृष्टं न सस्मार गतस्मृतिः ॥ २० ॥"
    }
]