[
    {
        "text": "अध्यायः १४\n\n\nश्रीनारद उवाच - \n\nजालंधरीणां गोपीनां जन्मानि शृणु मैथिल । \n\n कर्माणि च महाराज पापघ्नानि नृणां सदा ॥ १ ॥ \n\n रजन् सप्तनदीतीरे रंगपत्तनमुत्तमम् । \n\n सर्वसंपद्युतं दीर्घं योजनद्वयवर्तुलम् ॥ २ ॥ \n\n रंगोजिस्तत्र गोपालः पुराधीशो महाबलः । \n\n पुत्रपौत्रसमायुक्तो धनधान्यसमृद्धिमान् ॥ ३ ॥ \n\n हस्तिनापुरनाथाय धृतराष्ट्राय भूभृते । \n\n हैमानामर्बुदशतं वार्षिकं स ददौ सदा ॥ ४ ॥ \n\n एकदा तत्र वर्षांते व्यतीते किल मैथिल । \n\n वार्षिकं तु करं राज्ञे न ददौ स मदोत्कटः ॥ ५ ॥ \n\n मिलनार्थं न चायते रंगोजौ गोपनायके । \n\n वीरा दश सहस्राणि धृतराष्ट्रप्रणोदिताः ॥ ६ ॥ \n\n बद्ध्वा तं दामभिर्गोपमाजग्मुस्ते गजह्वयम् । \n\n कति वर्षाणि रंगोजिः कारागारे स्थितोऽभवत् ॥ ७ ॥ \n\n सन्निरुद्धस्ताडितोऽपि लोभी भीरुर्न चाभवत् । \n\n न ददौ स धनं किंचिद्धृतराष्ट्राय भूभृते ॥ ८ ॥ \n\n कारागारान्महाभीमात्कदाचित्स पलायितः । \n\n रात्रौ रंगपुरं प्रागाद् रंगोजिर्गोपनायकः ॥ ९ ॥ \n\n पुनस्तं हि समाहर्तुं धृतराष्ट्रप्रणोदितम् । \n\n अक्षौहिणीत्रयं राजन् समर्थबलवाहनम् ॥ १० ॥ \n\n तेन सार्द्धं स बाणौघैस्तीक्ष्णधारैः स्फुरत्प्रभैः । \n\n युयुधे दंशितो युद्धे धनुष्टंकारयन्मुहुः ॥ ११ ॥ \n\n शत्रुभिश्छिन्नकवचः छिन्नधन्वा हतस्वकः । \n\n पुरमेत्य मृधं चक्रे रंगोजिः कतिभिर्दिनैः ॥ १२ ॥ \n\n अनाथः शरणं चेच्छन् कंसाय यदूभूभृते । \n\n दूतं स्वं प्रेषयामास रंगोजिर्भयपीडितः ॥ १३ ॥ \n\n दूतस्तु मथुरामेत्य सभां गत्वा नताननः । \n\n कृताञ्जलिश्चौग्रसेनिं नत्वा प्राह गिराऽऽर्द्रया ॥ १४ ॥ \n\n रंगोजिनामा नृप रंगपत्तने \n\n     गोपोऽस्ति नीतिज्ञवरः पुराधिपः । \n\n स्वशत्रुसंरुद्धपुरो महाधिभृद् \n\n     अलब्धनाथः शरणं गतस्तव ॥ १५ ॥ \n\n त्वं दीनदुःखार्तिहरो महीतले \n\n     भौमदिसंगीतगुणो महाबलः । \n\n सुरासुरानुद्भटभूमिपालकान् \n\n     विजित्य युद्धे सुरराडिव स्थितः ॥ १६ ॥ \n\n चन्द्रं चकोरश्च रविं कुशेशयो \n\n     यथा शरच्छीकरमेव चातकः । \n\n क्षुधातुरोऽन्नं च जलं तृषातुरः \n\n     स्मरत्यसौ शत्रुभये तथा त्वाम् ॥ १७ ॥ \n\n इत्थं श्रुत्वा वचस्तस्य कंसो वै दीनवत्सलः । \n\n दैत्यकोटिसमायुक्तो मनो गंतुं समादधे ॥ १८ ॥ \n\n गोमूत्रचयसिन्दूरकस्तूरीपत्रभृन्मुखम् । \n\n विन्ध्याद्रिसदृशं श्यामं मदनिर्झरसंयुतम् ॥ १९ ॥ \n\n पादे च शृङ्खलाजालं नदंतं घनवद्‍भृशम् । \n\n द्विपं कुवलयापीडं समारुह्य मदोत्कटः ॥ २० ॥ \n\n चाणूरमुष्टिकाद्यैश्च केशिव्योमवृषासुरैः । \n\n सहसा दंशितः कंसः प्रययौ रंगपत्तनम् ॥ २१ ॥ \n\n यदूनां च कुरूणां च बलयोस्तु परस्परम् । \n\n बाणैः खड्गैः त्रिशूलैश्च घोरं युद्धं बभूव ह ॥ २२ ॥ \n\n बाणांधकारे संजाते कंसो नीत्वा महागदाम् । \n\n विवेश कुरुसेनासु वने वैश्वानरो यथा ॥ २३ ॥ \n\n कांश्चिद्वीरान् सकवचान् गदया वज्रकल्पया । \n\n पातयामास भूपृष्ठे वज्रेणेंद्रो यथा गिरिम् ॥ २४ ॥ \n\n रथान्ममर्द पादाभ्यां पार्ष्णिघातेन घोटकान् । \n\n गजे गजं ताडयित्वा गजान्प्रोन्नीय चांघ्रिषु ॥ २५ ॥ \n\n स्कन्धयोः कक्षयोर्धृत्वा सनीडान् रत्‍नकंबलान् । \n\n कांश्चिद्‌बलाद्‌‌भ्रामयित्वा चिक्षेप गगने बली ॥ २६ ॥ \n\n गजाञ्छुण्डासु चोन्नीय लोलघंटासमावृतान् । \n\n चिक्षेप संमुखे राजन् मृधे व्योमासुरो बली ॥ २७ ॥ \n\n रथान् गृहीत्वा साश्वांश्च शृङ्गाभं भ्रामयन्मुहुः । \n\n चिक्षेप दिक्षु बलवान् दैत्यो दुष्टो वृषासुरः ॥ २८ ॥ \n\n बलात्पश्चिमपादाभ्यां वीरानश्वानितस्ततः । \n\n पातयामास राजेंद्र केशी दैत्याधिपो बली ॥ २९ ॥ \n\n एवं भयंकरं युद्धं दृष्ट्वा वै कुरुसैनिकाः । \n\n शेषा भयातुरा वीरा जग्मुस्तेऽपि दिशो दश ॥ ३० ॥ \n\n रंगोजिं सकुटुम्बं तं नीत्वा कंसोऽथ दैत्यराट् । \n\n मथुरां प्रययौ वीरो नादयन् दुंदुभीञ्छनैः ॥ ३१ ॥ \n\n श्रुत्वा पराजयं स्वस्य कौरवाः क्रोधमूर्छिताः । \n\n दैत्यानां समयं दृष्ट्वा सर्वे वै मौनमास्थिताः ॥ ३२ ॥ \n\n पुरं बर्हिषदं नाम व्रजसीम्नि मनोहरम् । \n\n रंगोजये ददौ कंसो दैत्यानामधिपो बली ॥ ३३ ॥ \n\n वासं चकार तत्रैव रंगोजिर्गोपनायकः । \n\n बभूवुस्तस्य भार्यासु जालंधर्यो हरेर्वरात् ॥ ३४ ॥ \n\n परिणीता गोपजनै रूपयौवनभूषिताः । \n\n जारधर्मेण सुस्नेहं श्रीकृष्णे ताः प्रचक्रिरे ॥ ३५ ॥ \n\n चैत्रमासे महारासे ताभिः साकं हरिः स्वयम् । \n\n पुण्ये वृन्दावने रम्ये रेमे वृन्दावनेश्वरः ॥ ३६ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nजालंधर्युपाख्यानं नाम चतुर्दशोऽध्यायः ॥ १४ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]