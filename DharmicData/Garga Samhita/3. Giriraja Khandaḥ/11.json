[
    {
        "text": "अध्यायः ११\n\n\nश्रीनारद उवाच - \n\nइति श्रुत्वा सिद्धवाक्यं ब्राह्मणो विस्मयं गतः। \n\n पुनः पप्रच्छ तं राजन् गिरिराजप्रभाववित् ॥ १ ॥ \n\n ब्राह्मण उवाच - \n\nपुरा जन्मनि कस्त्वं भोस्त्वया किं कलुषं कृतम् । \n\n सर्वं वद महाभाग त्वं साक्षाद्दिव्यदर्शनः ॥ २ ॥ \n\n सिद्ध उवाच - \n\nपुरा जन्मनि वैश्योऽहं धनी वैश्यसुतो महान् । \n\n आबाल्याद्द्युतनिरतो विटगोष्ठीविशारदः ॥ ३ ॥ \n\n वेश्यारतः कुमार्गोऽहं मदिरामदविह्वलः । \n\n मात्रा पित्रा भार्ययापि भर्त्सितोऽहं सदा द्विज ॥ ४ ॥ \n\n एकदा तु मया विप्र पितरौ गरदानतः । \n\n मारितौ च तथा भार्या खड्‍गेन पथि मारिता ॥ ५ ॥ \n\n गृहीत्वा तद्धनं सर्वं वेश्यया सहितः खलः । \n\n दक्षिणाशां च गतवान् दस्युकर्माऽतिनिर्दयः ॥ ६ ॥ \n\n एकदा तु मया वेश्या निःक्षिप्ता ह्यंधकूपके । \n\n दस्युना हि मया पाशैर्मारिताः शतशो नराः ॥ ७ ॥ \n\n धनलोभेन भो विप्र ब्रह्महत्याशतं कृतम् । \n\n क्षत्रहत्या वैश्यहत्याः शूद्रहत्याः सहस्रशः ॥ ८ ॥ \n\n एकदा मांसमानेतुं मृगान् हन्तुं वने गतम् । \n\n सर्पोऽदशत्पदा स्पृष्टो दुष्टं मां निधनं गतम् ॥ ९ ॥ \n\n संताड्य मुद्‌गरैर्घोरैर्यमदूता भयंकराः । \n\n बद्‌ध्वा मां नरकं निन्युर्महापातकिनं खलम् ॥ १० ॥ \n\n मन्वन्तरं तु पतितः कुम्भीपाके महाखले । \n\n कल्पैकं तप्तसूर्मौ च महादुःखं गतः खलः ॥ ११ ॥ \n\n चतुरशीतिलक्षाणां नरकाणां पृथक् पृथक् । \n\n वर्षं वर्षं निपतितो निर्गतोऽहं यमेच्छया ॥ १२ ॥ \n\n ततस्तु भारते वर्षे प्राप्तोऽहं कर्मवासनाम् । \n\n दशवारं सूकरोऽहं व्याघ्रोऽहं शतजन्मसु ॥ १३ ॥ \n\n उष्ट्रोऽहं जन्मशतकं महिषः शतजन्मसु । \n\n सर्पोऽहं जन्मसाहस्रं मारितो दुष्टमानवैः ॥ १४ ॥ \n\n एवं वर्षायुतांते तु निर्जले विपिने द्विज । \n\n राक्षसश्चेदृशो जातो विकरालो महाखलः ॥ १५ ॥ \n\n कस्य शूद्रस्य देहं वै समारुह्य व्रजं गतः । \n\n वृन्दावनस्य निकटे यमुना निकटाच्छुभात् ॥ १६ ॥ \n\n समुत्थिता यष्टिहस्ताः श्यामलाः कृष्णपार्षदाः । \n\n तैस्ताडितो धर्षितोऽहं व्रजभूमौ पलायितः ॥ १७ ॥ \n\n बुभिक्षितो बहुदिनैस्त्वां खादितुमिहागतः । \n\n तावत्त्वया ताडितोऽहं गिरिराजाश्मना मुने ॥ १८ ॥ \n\n श्रीकृष्णकृपया साक्षात्कल्याणं मे बभूव ह । \n\n श्रीनारद उवाच - \n\nएवं प्रवदतस्तस्य गोलोकाच्च महारथः ॥ १९ ॥ \n\n सहस्रादित्यसंकाशो हयायुतसमन्वितः ॥ २० ॥ \n\n सहस्रचक्रध्वनिभृल्लक्षपार्षदमण्डितः । \n\n मंजीरकिंकिणीजालो मनोहरतरो नृप ॥ २१ ॥ \n\n पश्यतस्तस्य विप्रस्य तमानेतुं समागतः । \n\n तमागतं रथं दिव्यं नेमतुर्विप्रनिर्जरौ ॥ २२ ॥ \n\n ततः समारुह्य रथं स सिद्धो \n\n     विरंजयन्मैथिल मण्डलं दिशाम् । \n\n श्रीकृष्णलोकं प्रययौ परात्परं \n\n     निकुंजलीलाललितं मनोहरम् ॥ २३ ॥ \n\n विप्रोऽपि तस्मात् पुनरागतो गिरिं \n\n     गोवर्धनं सर्वगिरिन्द्रदैवतम् । \n\n प्रदक्षिणीकृत्य पुनः प्रणम्य तं\n\n     ययौ गृहं मैथिल तत्प्रभावित् ॥ २४ ॥ \n\n इदं मया ते कथितं प्रचण्डं \n\n     सुमुक्तिदं श्रीगिरिराजखण्डम् । \n\n श्रुत्वा जनः पाप्यपि न प्रचण्डं \n\n     स्वप्नेऽपि पश्येद्यममुग्रदण्डम् ॥ २५ ॥ \n\n यः शृणोतिगिरिराज यशस्यं \n\n     गोपराज नवकेलिरहस्यम् । \n\n देवराज इव सोऽत्र समेति \n\n     नन्दराज इव शान्तिममुत्र ॥ २६ ॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nगिरिराजप्रभावप्रस्ताववर्णने सिद्धमोक्ष नाम एकादशोऽध्यायः ॥ ११ ॥ \n\n इति श्रीगिरिराजखण्डःसमाप्तः ॥ ३ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]