[
    {
        "text": "श्रीमच्छन्दपादकेभ्यो नमः ।\n\nश्रीमीनसहजानन्दं स्वकीयाङ्गसमुद्भवम् ।\n\nसर्वमाधारगम्भीरमचलं व्यापकं परम् ।\n\nमायामलविनिर्मुक्तं मीननाथं नमाम्यहम् ॥\n\nअथातः सम्प्रवक्ष्यामि अकुलवीरं महद्भूतम् ।\n\nगुह्याद् गुह्यतरं गुह्यं सिद्धसद्भावसन्ततिः ॥ १ ॥\n\nअनुग्रहाय लोकानां सिद्धनाथेन भाषितम् ।\n\nगोपनीयं प्रयत्नेन यदीच्छन् शाश्वतं पदम् ॥ २ ॥\n\nसंसारार्णवमग्नानां भूतानां महदाश्रयम् ।\n\nयथा नदीनदाः सर्वे सागरे समुपागताः ॥ ३ ॥\n\nतथा अकुलवीरेषु सर्वधर्मा लयङ्गताः ।\n\nसर्वाधारमशेषस्य जगतः सर्वदा प्रभुः ॥ ४ ॥\n\nसहजानन्दं न विन्दन्ति सर्वधर्मसमासृताः ।\n\nअजानन्तमलैर्ग्रस्ता महामायान्धच्छादिताः ॥ ५ ॥\n\nशास्त्रजालेन सन्तुष्टा मोहितास्त्यजयन्तिताः (?) ।\n\nन विन्दन्ति पदं शान्तं कौलानां निष्कलं गुरुम् ॥ ६ ॥\n\nसंवादयन्ति ये केचिन् न्यायवैशेषिकास्तथा ।\n\nबौधास्तु अरिहन्ता ये सोमसिद्धन्तवादिनः ॥ ७ ॥\n\nमीमांस पञ्चस्रोताश्च वामसिद्धान्तदक्षिणाः ।\n\nइतिहासपुराणञ्च भूततत्वन्तु गारुडम् ॥ ८ ॥\n\nएभिः शैवागमैः सर्वैः परोक्षञ्च क्रियान्वितैः ।\n\nसविकल्पसिद्धिसञ्चारं तत् सर्वं पापबन्धवित् ॥ ९ ॥\n\nविकल्पबहुलाः सर्वैर्मिथ्यावादा निरर्थकाः ।\n\nन ते मुञ्चन्ति संसारे अकुलवीरविवर्जिताः ॥ १० ॥\n\nसर्वज्ञं सर्वमासृत्य सर्वतो हितलक्षणम् ।\n\nसर्वेषां सिद्धिस्तत्रस्था सर्वसिद्धिञ्च तत्र वै ॥ ११ ॥\n\nयत्रासौ अकुलवीरो दृश्यते सर्वतोमुखम् ।\n\nतं विदित्वा परं रूपं मनो निश्चलतां व्रजेत् ॥ १२ ॥\n\nशब्दरूपरसस्पर्शगन्धञ्चैवात्र पञ्चमम् ।\n\nसर्वभावाश्च तत्रैव प्रलीणाः प्रलयं गताः ॥ १३ ॥\n\nभावाभावविनिर्मुक्त उदयास्तमनवर्जितः ।\n\nस्वभावमतिमतं शान्तं मनो यस्य मनोमयम् ॥ १४ ॥\n\nअकुलवीरमिति ख्यातं सर्वाधारपरापरम् ।\n\nनाधारलक्षभेदन्तु न नादगोचरे पठेत् ॥ १५ ॥\n\nहृदि स्थाने न वक्त्रे च घण्टिका तालरन्ध्रके ।\n\nन इडा पिङ्गला शान्ता न चास्तीति गमागमे ॥ १६ ॥\n\nन नाभिचक्रकण्ठे च न शिरे नैव मस्तके ।\n\nतथा चक्षुरुन्मीलने च न नासाग्रनिरीक्षणे ॥ १७ ॥\n\nन पूरककुम्भके तत्र रेचके (च) तथा पुनः ।\n\nन बिन्दुभेदके ग्रन्थौ ललाटे न तु वह्निके ॥ १८ ॥\n\nप्रवेशनिर्गमे नैव नावाहनविसर्जनम् ।\n\nन करणैर्नासनं मुद्रैर्नामासे भिन्नतालुके (?) ॥ १९ ॥\n\nन निरोधो न चोद्धारो नातीतां चालनं न हि ।\n\nन प्रेर्यप्रेरकञ्चैव न स्थानन्नैव चाश्रयम् ॥ २० ॥\n\nन चात्मनैव तद् ग्राह्यं ग्राह्यातीतपदं भवेत् ।\n\nएतत् पक्षविनिर्मुक्तं हेतुदृष्टान्तवर्जितम् ।\n\nसबाह्याभ्यन्तरन्तत्र एकोच्चारं चराचरम् ॥ २१ ॥\n\nन दूरे न च वै निकटे न भरितो न च रिक्तक(ः) ।\n\nन उन्नो न सोऽधिक एभिः पक्षैर्विवर्जितम् ॥ २२ ॥\n\nयश्च विंशात्मको ह्येष पुद्गल नास्ति यत्र वै ।\n\nयत्र लक्षं न विद्येत अकुलवीर स उच्यते ॥ २३ ॥\n\nयस्यैवं संस्थितं कश्चित् समरस संस्थितः ।\n\nस ब्रह्मा सो हरिश्चेशः स रुद्रो स च ईश्वरः ॥ २४ ॥\n\nस शिवः परमदेवः स सोमार्काग्निकस्तथा ।\n\nस च सांख्यः पुराणाश्च अर्हन्तबुद्ध एव च ॥ २५ ॥\n\nस्वयं देवी स्वयं देवः स्वयं शिष्यः स्वयं गुरुः ।\n\nस्वयं ध्यानं स्वयं ध्याता स्वयं सर्वत्र देवता ॥ २६ ॥\n\nयादृशेन तु भावेन पुरुषो भावयेत् सदा ।\n\nतादृशं फलमा(व)प्नोति नात्र कार्यविचारणात् ॥ २७ ॥\n\nअस्यैव हि नामानि पृथग्भूतानि योगिभिः ।\n\nअनाम तस्य गीयन्ते भ्रान्तिज्ञानविमोहितैः ॥ २८ ॥\n\nधर्माधर्मसमाक्लिष्टाविकल्पतमश्छादिताः ।\n\nतेन मुञ्चन्ति संसारं नरकं योनिसंकुलम् ॥ २९ ॥\n\nअकुलवीरं महद्भूतं यदा पश्यन्ति सर्वगम् ।\n\nस बाह्याभ्यन्तरे नित्यं एकाकारं चराचरम् ॥ ३० ॥\n\nनिस्तरङ्गं निराभासं पदभेदविवर्जितम् ।\n\nसर्वावयवनिर्मुक्तं निर्लयं निर्विकारजम् ॥ ३१ ॥\n\nअदृष्टनिर्गुणं शान्तं तत्त्वातीतं निरञ्जनम् ।\n\nसर्वज्ञं परिपूर्णञ्च स्वभावश्चैवमक्षयम् ॥ ३२ ॥\n\nकार्यकारणनिर्मुक्तमचिन्त्यमनामयम् ।\n\nमायातीतं निरालम्बं व्यापकं सर्वतोमुखम् ॥ ३३ ॥\n\nसमत्वं एकभूतञ्च ऊहापोहविवर्जितम् ।\n\nअकुलवीरं महद्भूतम् अस्तिनास्तिविवर्जितम् ॥ ३४ ॥\n\nन मनो न च वै बुद्धिर्न चिन्ताचेतनादिकम् ।\n\nन कालः कलनाशक्तिर्न शिवो न च इन्द्रियः ॥ ३५ ॥\n\nन भूते गृह्यते सो हि न सुखं दुःखमेव च ।\n\nन रसो हि न सुखं दुःखमेव च (?) ॥ ३६ ॥\n\nन रसो विरसश्चैव न कृतो न च जायते ।\n\nन च्छाया न च तापस्तु न शीतो न च उष्णवान् ॥ ३७ ॥\n\nन (दृश्यते मन्) स्तत्र उदयास्तमनवर्जितम् ।\n\nन सीमा दृश्यते तत्र न च तीर्थ्यं न चैव हि (?) ॥ ३८ ॥\n\nअद्वैतमचलं शान्तं संगदोषविवर्जितम् ।\n\nनिराकुलं निर्विकल्पञ्च निबद्धञ्च मलक्षणम् ॥ ३९ ॥\n\nअनाथं सर्वनाथञ्च उन्मना मदवर्जितम् ।\n\nअनिगूढमसन्धिञ्च स्थावरं जङ्गमेव च ॥ ४० ॥\n\nज्वलज्ज्वलनभूम्या च आपोञ्चैव तथैव च ।\n\nसर्वं समरसं पूर्णं अकुलवीरन्तु केवलम् ॥ ४१ ॥\n\nयस्यैषा संस्थिता मुक्तिः स मुक्तो भवबन्धनात् ।\n\nन तस्य मातापिता (वा)बान्धवं न च देवता ॥ ४२ ॥\n\nन यज्ञं नोपवासञ्च न क्रिया वर्णभेदकम् ।\n\nत्यक्त्वा विकल्पसंघातम् अकुलवीरलयं गताः ॥ ४३ ॥\n\nन जपो नार्चनं स्नानं न होमं नैव साधनम् ।\n\nअग्निप्रवेशनं नास्ति हेमन्तभृगु नोदनम् ॥ ४४ ॥\n\nनियमोऽपि न तस्यास्ति नोपवासो विधीयते ।\n\nपितृकार्यं न करोताति तीर्थयात्राव्रतानि च ॥ ४५ ॥\n\nधर्माधर्मफलं नास्ति न स्नानं नोदकक्रिया ।\n\nस्वयं त्यज सर्वकार्याणि लोकाचाराणि यानि च ॥ ४६ ॥\n\nसमयाचारविचारञ्च कृतका बन्धकानि तु ।\n\nसंकल्पञ्च विकल्पञ्च ये चान्ये किल धर्मिणः ॥ ४७ ॥\n\nभवे योगी निराचारो पशुचारविवर्जितः ।\n\nसिद्धिश्च विविधाकारा पाताले च रसायनम् ॥ ४८ ॥\n\nप्रत्यक्षञ्च या लब्धं न गृह्नीयात् कदाचन ।\n\nसर्वञ्च पाशजालञ्च अधोमार्गप्रदायकः ॥ ४९ ॥\n\nएतेषु मोचना नास्ति अकुलवीरविवर्जिताः ।\n\nयथा मृताः (न) जानन्ति स्वादं कटुमधुरस्य तु ॥ ५० ॥\n\nतथा अकुलवीरन्तु न जानन्ति स्वभावगम् ।\n\nयथा मदिरा महान्तस्य कथितं नेवशकृते ॥ ५१ ॥\n\nरहस्यपरमानन्दमतिगुह्यं सुगोपितम् ।\n\nलोकानां च हितार्थाय सिद्धनाथेन भाषितम् ॥ ५२ ॥\n\nनिर्विकल्पं पदं शान्तं यत्र लीनं परापरम् ।\n\nमोक्षस्य तन्महास्थानं मन्त्ररूपविवर्जितम् ॥ ५३ ॥\n\nतत्रैव सृष्टिरूपेण पुनस्तत्र लयं गता ।\n\nकिन्तेन बहुनोक्तेन सर्वबन्धविवर्जितम् ॥ ५४ ॥\n\nअकुलवीरं यदा लब्धं तदा किं कौलिकैः क्रमैः ।\n\nलब्ध्वा तु मोक्षसद्भावम् अकुलवीरं मलापहम् ॥ ५५ ॥\n\nकौलमार्गे द्वयो सन्ति कृतका सहजा तथा ।\n\nकुण्डली कृतका ज्ञेया सहजा समरसे स्थिता ॥ ५६ ॥\n\nप्रेर्यप्रेरकभावस्था कृतका साऽभिधीयते ।\n\nततः स पातयेद् भूमौ मुद्रामन्त्रैर्नियोजितैः ॥ ५७ ॥\n\nआहुते पतने चान्ये कर्णजापेन धूपकैः ।\n\nएतत् साध्यमिदं तत्त्वं (एतद्) ध्यानञ्च धारणा ॥ ५८ ॥\n\nअनेकैः कर्मसंघातैः नानामार्गविभावनैः ।\n\nविकल्पकललोल्लोला उद्भ्रान्ता भ्रान्तचेतसः ॥ ५९ ॥\n\nहृदि शोकेन सन्तप्ता व्यासङ्गाच्च महाभयैः ।\n\nहर्षविषादसम्पन्ना शोच्यमाना मुहुर्मुहुः ॥ ६० ॥\n\nतावद्भ्रमन्ति संसारे कल्पाकल्पैर्भवार्णवैः ।\n\nदग्धबीजेषु संभूतिर्यथा नैव प्रजायते ॥ ६१ ॥\n\nमूलछिन्ने यथा वृक्षे न प्ररोहं विद्यते ।\n\nअकुलवीरगतं भिन्नं नानाभावानुबन्धनैः ॥ ६२ ॥\n\nन बध्यते यथा विमले रसं विप्रलयं गतम् ।\n\nतद्वद्कुलवीरे च सत्त्वे भ्राभ्राख्य यद्गतः ॥ ६३ ॥\n\nतिमिरेण यथाच्छन्नमुदितार्कं न पश्यति ।\n\nअज्ञानमनस्तद्वद् भ्रान्तिजालविमोहिता ॥ ६४ ॥\n\nअकुले वीरे च सम्प्राप्ते सर्वमेतद्विनश्यति ।\n\nदधिमध्ये यथा सर्पिः काष्ठे चाग्निः स्थितो यथा ॥ ६५ ॥\n\nपुष्पे गन्धस्तिले तैलं वृक्षे छाया समाश्रिता ।\n\nमद्यमध्ये यथानन्दं दीपे प्रभा समाश्रिता ॥ ६६ ॥\n\nपद्ममध्ये च कुण्डल्या अङ्गप्रत्यङ्गमेव च ।\n\nरक्तार्थाकुलवीरे च तत्सर्वं विनियोजितम् ॥ ६७ ॥\n\nभावाऽभावादिसंयुक्तैः प्रत्ययैर्दृष्टिगोचरैः ।\n\nअकुलवीरं न जानन्ति कृतकैर्मोहितात्मनः ॥ ६८ ॥\n\nपाशजालनिबद्धाश्च महामायाविमोहिताः ।\n\nन जानन्ति पदं शान्तमचिन्त्यं नित्यसम्भवः ॥ ६९ ॥\n\nसर्वव्यापिभावस्थं स्थानवर्णविवर्जितम् ।\n\nसर्वभूतस्थितं ह्येकमध्येयं ध्येयवर्जितम् ॥ ७० ॥\n\nस च सर्वगतो भावः स्थिरे पूर्णे निरन्तरे ।\n\nतत्र मनो विलीनन्तु अचलं भवतन्मयम् ॥ ७१ ॥\n\nमनोवृद्धिस्तथा चिन्त्यं क्षिप्ता तन्मयतां गता ।\n\nयथा तिष्ठति तत्त्वस्थः शिवनिष्कलमव्यये ॥ ७२ ॥\n\nतदा तन्मयतां याति निर्मलं निश्चलं पदम् ।\n\nअकुलवीरं महद्भुतमेकवीरं च सर्वगम् ॥ ७३ ॥\n\nदुर्लभं सुरसिद्धानां योगिनीनाञ्च गोचरम् ।\n\nकेचिद् वदन्तीदं धर्ममिदं शास्त्रमिदं तपः ॥ ७४ ॥\n\nअयं लोकमिमं स्वर्गमिदं साध्यमिदं फलम् ।\n\nइदं ज्ञानञ्च विज्ञानं शुद्धाशुद्धमिदं परम् ॥ ७५ ॥\n\nज्ञेयञ्च तत्त्वकूटञ्च यत्र ध्यानञ्च धारणा ।\n\nतदासौ योगिनी ह्येकः नान्यस्तु हि द्वितीयकः ॥ ७६ ॥\n\n(अ)नागतन्तु गतञ्चैव न गच्छेन्न च तिष्ठति ।\n\nन भूतं न भविष्यञ्च स्थितिप्रलयवर्जितम् ॥ ७७ ॥\n\nन चाहं प्रचितैर्दोषैः लिप्यते न कदाचन ।\n\nनाहं कश्चिन्न मे कश्चिन्न बद्धो न च बाधकः ॥ ७८ ॥\n\nन मुक्तो वै न च न मुक्तमे मोक्षस्य च स्पृहा ।\n\nगच्छंस्तिष्ठन् स्वपन् जाग्रद्भूञ्जानो मैथुनेऽपि वा ॥ ७९ ॥\n\nभयदारिद्रशोकैश्च विविधैर्भक्षणैस्तथा ।\n\nचिकित्सा नैव कुर्वीत इन्द्रियार्थैः कदाचन ॥ ८० ॥\n\nआचरेत् सर्ववर्णैस्तु न तु भक्ष्यं विचारयेत् ।\n\nएवं स चरते योगी यथारण्ये हुताशनः ॥ ८१ ॥\n\nपिण्डबधाञ्च नानास्ति अवस्था मूर्खवासनाम् ।\n\nसोमशून्यस्तथा वह्निप्राणायामविवर्जितम् ॥ ८२ ॥\n\nअप्रमेयनिराभासं धारणाध्यानवर्जितम् ।\n\nयेन जन्मसहस्राणि भक्त्या संपूजितो गुरुः ॥ ८३ ॥\n\nते लभन्ति महाज्ञानं अकुलवीरन्तु मोक्षदम् ।\n\nयोगिनीराकिणीचक्रे यस्य भक्तिः सुनिश्चला ॥ ८४ ॥\n\nअकुलवीरं महद्भूतं गम्भीरं गहनामयम् ।\n\nपिण्डातीतं यदा ज्ञेयमपिण्डं पिण्डवर्जितम् ॥ ८५ ॥\n\nपदव्यञ्जननिर्मुक्तं विमलं सततोदितम् ।\n\nतल्लीने तन्मयात्मानं विन्दते श्वाश्वतं पदम् ॥ ८६ ॥\n\nचिन्तातीतं भवेत् सो हि योगसंयोगवर्जितम् ।\n\nनिर्वाणं वासनाहीनं तृप्तात्मा च निरामयः ॥ ८७ ॥\n\nतेन लब्धा न सन्देहोऽमला मलच्छेदनाः ।\n\nतस्य प्रवर्तते क्षिप्रं तस्यैव सर्वसर्वगम् ॥ ८८ ॥\n\nवेदसिद्धान्तशास्त्राणि नानाविधानि शिखानि च ।\n\nतानि सर्वाणि मोहानि कायक्लेशैर्निरर्थकम् ॥ ८९ ॥\n\nविद्याहङ्कारग्रस्तास्तु गर्विताः कुगतिं गताः ।\n\nअनर्थेन च सन्तुष्टा बहुग्रन्थार्थचिन्तकाः ॥ ९० ॥\n\nअकुलवीरं न विन्दन्ति कृतकैर्मोहितात्मनः ।\n\nगर्वितानां कुतो ज्ञानं ग्रन्थकोटिशतैरपि ॥ ९१ ॥\n\nकर्पूरकुङ्कुमादीनां वस्त्रताम्बूलमेव च ।\n\nखरवद्भवति तद्भारं सर्वं तस्य निरर्थकम् ॥\n\nअकुलवीरञ्च देहस्थं यदा पश्यति सर्वगम् ॥ ९२ ॥\n\nधर्माधर्मफलं नास्ति नोदकं तीर्थसेवना ।\n\nन क्रिया सत्यशौचं वा कर्मकाण्डे न भावना ॥ ९३ ॥\n\nन तस्य कर्मकर्माणि लोकाचाराणि यानि च ।\n\nचरिताः समयाचारा जनैर्भ्रान्तिविमोहितैः ॥ ९४ ॥\n\nअकुलवीरं न जानन्ति किं विशिष्टं कुतः स्थितम् ।\n\nकृतका बन्धना लोके कल्पिताश्च कुपण्डितैः ॥ ९५ ॥\n\nसंकल्पविकल्पञ्च कलाकर्माणि यानि च ।\n\nसिद्धयो विविधा लोके पातालं च रसायनम् ॥ ९६ ॥\n\nप्रत्यक्षञ्च यदा लब्धं न विगृह्णीयात् कदाचन ।\n\nसर्वे ते पाशबद्धश्च अधोमार्गप्रदायकाः ॥ ९७ ॥\n\nन चैतैर्मुक्तिः संसारे अकुलं वीरवर्जिताः ।\n\nयथा मदिरमानन्दं कथितं नैव जायते ॥ ९८ ॥\n\nतद्वदकुलवीराख्यं स्वसंवेद्यनिरोपणम् ।\n\nन जानन्ति नरा मूढाः सारात् सारतरं परम् ॥ ९९ ॥\n\nतावद् भ्रान्तिविमुग्धात्मा यावत्तलं न विन्दति ।\n\nचिन्तातीते यदा योगी स योगी योगचिन्तकः ॥ १०० ॥\n\nविरक्ता वासना यस्य तृप्तात्मा च निरामयः ।\n\nतावद् भ्रमन्ति मोहात्मा नानाभावानुबन्धनैः ॥ १०१ ॥\n\nयावत् सममेकत्वं परमानन्दं न विन्दति ।\n\nमूर्खाणां च यथाशास्त्रं कुमारीसुरतिं यथा ॥ १०२ ॥\n\nअकुलवीरं विन्दन्ति कथ्यमानैः कुमारिकाः ।\n\nदिशवेशविनिर्मुक्तं स्थानवर्णविवर्जितम् ॥ १०३ ॥\n\nनिराकुलं निर्विकल्पं निर्गुणञ्च सुनिर्मलम् ।\n\nअनाथं सर्वनाथञ्च प्रमादोन्मादवर्जितम् ॥ १०४ ॥\n\nघननिविडनि(ः)सन्धिस्थावरे जङ्गमेषु च ।\n\nजले ज्वलने तथा पवने भूम्याकाशे तथैव च ॥ १०५ ॥\n\nसर्वत्र समरसं भरितमकुलवीरन्तु केवलम् ।\n\nतं ज्ञातं येन देहस्थं स मुक्तः सर्वबन्धनात् ॥ १०६ ॥\n\nन तस्य क्रियाबन्धेन न वेद्यं न च वेदना ।\n\nन यज्ञो नोपवासश्च न चर्या न क्रियोदयः ॥ १०७ ॥\n\nन वर्णो वर्णभेदश्च अकुलवीरं यदागतम् ।\n\nन जापो नार्चनाग्नीनां न होमो नैव साधनम् ॥ १०८ ॥\n\nनाग्निप्रवेशनन्तस्य मन्त्रपूजाचरणोदकम् ।\n\nनियमाश्च न तस्यास्ति क्षेत्रपीठे च सेवनैः ॥ १०९ ॥\n\nन क्रिया नार्चनाकाद्यैर्न तीर्थानि व्रतानि च ।\n\nनिरालम्बपदं शान्तं तथातीतं निरञ्जनम् ॥ ११० ॥\n\nसर्वज्ञपरिपूर्णञ्च स्वभावेन विलक्ष्यते ।\n\nकार्यकारणनिर्मुक्तमचिन्तितञ्च अनामयम् ॥ १११ ॥\n\nमायातीतं निरालम्बं व्यापकं सर्वतोमुखम् ।\n\nस्वदेहे संस्थितं शान्तमकुलवीरं तदुच्यते ॥ ११२ ॥\n\nसमस्तमेकदाभूतं द्वैताभावविवर्जितम् ।\n\nअकुलवीरं महद्भूतमस्तिनास्तिविवर्जितम् ॥ ११३ ॥\n\nमनोबुद्धिचित्तस्तचित्ता नैव स्वचेतना ।\n\nन कालकलना चैव न शक्तिश्च न चेन्द्रियः ॥ ११४ ॥\n\nन भूते गृह्यते सो हि न दुःखं सुखमेव च ।\n\nन रसोऽधिरसश्चैव कृतकं नैव कारकम् ॥ ११५ ॥\n\nन च्छाया नातपो वह्निर्न च शीतोष्णवेदना ।\n\nन दिनं रात्रिमित्युक्तमुदयास्तमनवर्जितम् ॥ ११६ ॥\n\nन मनो दृश्यते तत्र नोर्द्धमध्यं च ज्ञायते ।\n\nअक्षोभ्यमचलं शान्तमीदृशं तत्त्वनिर्णयम् ॥ ११७ ॥\n\nयादृशेन तु भावेन पुरुषो भावयेत् सदा ।\n\nतादृशं फलमाप्नोति नात्र कार्यविचारणात् ॥ ११८ ॥\n\nएवञ्च कुलसद्भावमवाच्यं परमामृतम् ।\n\nअगम्यं गम्यते कस्माद् भ्रान्तिज्ञानविमोहिताः ॥ ११९ ॥\n\nन दूरे निकटे चैव प्रत्यक्षं न परोक्षता ।\n\nन भरितो न रिक्तो वा निपुणो नापि चाधिकः ॥ १२० ॥\n\nएतत् पक्षविनिर्मुक्तो हेतुदृष्टान्तवर्जितः ।\n\nकृतकैर्मोहिता मूढाः कर्मकाण्डरतास्तु ये ॥ १२१ ॥\n\nन तेषां मुक्तिः संसारे नरके योनिसंकुले ।\n\nअकुलवीरं महद्भूतं यदा पश्यति सर्वगम् ॥ १२२ ॥\n\nसबाह्याभ्यन्तरैकत्वं सर्वत्रैव व्यवस्थित(म्) ।\n\nनिस्तरङ्गं निराभासं पदच्छेदविवर्जितम् ॥ १२३ ॥\n\nसर्वावयवनिर्मुक्तं निर्विकारञ्च निर्मलम् ।\n\nअदृश्यं निर्गुणं नित्यं निर्णिरोधञ्च निश्चलम् ॥ १२४ ॥\n\nन ध्यानं धारणा नैव न स्थानं वर्णमेव च ।\n\nन रेचकं पूरकञ्चैव नरोद्घातञ्च कुम्भकम् ॥ १२५ ॥\n\nन चान्तमादिमध्यस्थं न सतो वृद्धिरेव च ।\n\nग्राह्यग्राहकनिर्मुक्तग्रन्थातीतञ्च यद्भवेत् ॥ १२६ ॥\n\nएतैः सर्वैर्विनिर्मुक्तं हेतुदृष्टान्तवर्जितम् ।\n\nसबाह्याभ्यन्तरैकत्वं सर्वत्रैव व्यवस्थितम् ॥ १२७ ॥\n\nसमरसानन्दरूपेण एकाकारं चराचरे ।\n\nये च ज्ञातं स्वदेहस्थमकुलवीरं महद्भूतम् ॥ १२८ ॥\n\nयस्या वशं स्थितः कश्चित् समरसं रससंस्थितम् ।\n\nस ब्रह्मा स हरिश्चैव स रुद्रञ्चै(वे)श्वरस्तथा ॥ १२९ ॥\n\nस शिवः शाश्वतो देवः स च सोमार्कशङ्करः ।\n\nस विशाख्यो मयूराक्षो अर्हन्तो बुधमेव च ॥ १३० ॥\n\nस्वयं देवि स्वयं देवः स्वयं शिष्यः स्वयं गुरुः ।\n\nस्वयं ध्यानं स्वयं ध्याता स्वयं सर्वेश्वरो गुरुः ॥ १३१ ॥\n\nसर्वज्ञः सर्वमासृत्य सर्वतो हितलक्षणः ।\n\nसर्वयोगिनी तत्रस्था सर्वे सिद्धाश्च तत्र वै ॥ १३२ ॥\n\nसर्वं सर्वार्थकं चैव सर्वज्ञानश्च तत्र वै ।\n\nयथासौ महार्थञ्च अकुलवीरमिति स्मृतम् ॥ १३३ ॥\n\nशब्दः स्पर्शो रसो रूपं गन्धो वद्याणिपम च (?) ।\n\nसर्वे भीराश्च (?) तत्रैव ये प्रलीनाः प्रलयं गताः ॥ १३४ ॥\n\nनाधारे ध्येयलक्ष्ये च न नादगोचरे परे ।\n\nन हृदि नाभिकण्ठे वा वक्त्रे घण्टिकरन्ध्रयोः ॥ १३५ ॥\n\nन इडा पिङ्गला चैव सुष्मणा च गमागमैः ।\n\nन नाभिचक्रे कण्ठे च न शिरे बिन्दुके तथा ॥ १३६ ॥\n\nचक्षुकर्णोन्मीलनं नैवं नासिकाग्रनिरीक्षणे ।\n\nन पूरके कुम्भके चैव रेचके च तथा पुनः ॥ १३७ ॥\n\nन बिन्दुभेदग्रन्थौ च ललाटे न च चन्द्रमाः ।\n\nप्रवेशे निर्गमे चैव शिखा ऊर्द्ध्वे न बिन्दुके ॥ १३८ ॥\n\nन करैर्न सरैर्मुद्रैः नाकाशे वायुमण्डले ।\n\nन चापे चन्द्रसूर्ये च भावाभावे समागमे ॥ १३९ ॥\n\nअनौपम्यं निरालम्बं पक्षापक्षविवर्जितम् ।\n\nअज्ञानमलग्रस्तात्मा महामायाविमोहिताः ॥ १४० ॥\n\nशास्त्रार्थेन विमुढात्मा मोहिता विदुषो जनाः ।\n\nन विदन्ति पदं शान्तं कैवल्यं निष्क्रियं गुरुम् ॥ १४१ ॥\n\nसंख्यादयश्च ये केचित् न्यायवैशेषिकास्तथा ।\n\nबौद्धारहन्ताश्च ये केचित् सोमसिद्धान्तदक्षिणाः ॥ १४२ ॥\n\nमीमांसा पञ्चरात्रञ्च वामदक्षिणकौलिकाः ।\n\nइतिहासपुराणानि भूततत्त्वञ्च गारुडम् ॥ १४३ ॥\n\nएते चैव समाः सर्वे केचित् वा(ऽपि) क्रियान्विताः ।\n\nविकल्पसिद्धिदाः सर्वे तद्विदुर्न च पण्डिताः ॥ १४४ ॥\n\nविकल्पबहुलाः सर्वे मिथ्यावादनिरर्थकाः ।\n\nन ते मुच्यन्ति संसारे अकुलवीरविवर्जिताः ॥ १४५ ॥\n\nयानि कानि च स्थानानि गिरिर्नगरसागरम् ।\n\nसर्वत्र संस्थितं नित्यं स्थावरे जङ्गमेषु च ॥ १४६ ॥\n\nपञ्चभूतात्मकं सर्वे यत् किञ्चित् सचराचरम् ।\n\nशिवाद्यदेवपर्यन्तं सर्वं तत्रैव संस्थितम् ॥ १४७ ॥\n\nईदृशं योगिनं दृष्ट्वा उपसर्पन्ति ये नराः ।\n\nगन्धैः पुष्पैश्च धूपैश्च खानपानादिभक्षणैः ॥ १४८ ॥\n\nतर्पयन्ति च ये भक्तास्त्रिविधैश्चैवान्तरात्मना ।\n\nतेऽपि बन्धैः प्रमुच्यन्ति मुक्तिमार्गी न काङ्क्षिणः ॥ १४९ ॥\n\nब्रह्मेन्द्रविष्णुरुद्रञ्च अरहन्ता बुद्धमेव च ।\n\nविषाख्यो मयूराक्ष ये च ऋषयस्तपोधनाः ॥ १५० ॥\n\nदेवादिभ्यो नरेन्द्राश्च ये चान्ये मोक्षकाङ्क्षिणः ।\n\nते (सर्वे) मोक्षमिच्छन्ति अकुलवीरन्तु मोक्षदम् ॥ १५१ ॥\n\nअथान्यं संप्रवक्ष्यामि भिन्नावस्थां स्वभावगः ।\n\nपूर्वं यदुक्ता सर्वे अन्वयमार्गे त्वकौलिके ॥ १५२ ॥\n\nपरमामृतसन्तृप्ताः सहजानन्दं च केवलम् ॥ १५३ ॥\n\nन जरास्तेषां न मृत्युश्च न शोको दुःखमेव च ।\n\nसर्वव्याधिहरश्चैव न पुनर्भवसंभवः ॥ १५४ ॥\n\nअकुलवीरं स्थितं दिव्यं सिद्धनाथप्रसादतः ।\n\nसर्वतः सर्वदा शुद्धः सर्वतः सर्वदा प्रभुः ॥ १५५ ॥\n\nइति मच्छेन्द्रपादावतारिते कामरूपिस्थाने योगिनी प्रसादाल्लब्ध(म्) अकुलवीरं समाप्तम् ॥"
    }
]