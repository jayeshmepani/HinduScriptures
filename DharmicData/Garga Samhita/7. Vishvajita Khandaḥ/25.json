[
    {
        "text": "अध्यायः २५\n\n\n प्रद्युम्न उवाच -\n\nश्रीकृष्णस्य कला साक्षाद्‌गणेशोऽयं महाबलः ॥\n\nजेतुं न शक्यो दिविजैर्मनुष्यैस्तु कुतो भुवि ॥१॥\n\nवर्तते यस्य निकटे तस्य नास्ति पराजयः ॥\n\nश्रीकृष्णेन वरो दत्तः पुरास्मै शंकरालये ॥२॥\n\nयद्ययं वर्तते चात्र तदा न स्याज्जयश्च नः ॥\n\nशत्रुपक्षगतोऽ‍यं वै श्रीकृष्णस्य वरोर्जितः ॥३॥\n\nतस्मात्त्वं चंडमार्जरो भूत्वा तं युद्धतो बलात् ॥\n\nविद्रावय महाबुद्धे फूत्कारैश्च दिशौ दश ॥४॥\n\nयावद्‌बलं विजेष्यामि तावदद्विद्रावय त्वरम् ॥\n\nश्रीनारद उवाच -\n\nअथानिरुद्धो भगवांश्चंडमार्जाररूपधृक् ॥५॥\n\nअलक्षितो गणेशेन न ज्ञातो विष्णुमायया ॥\n\nफूत्कारमुत्कटं कुर्वन् संपपाताखुसंमुखे ॥६॥\n\nविदारयन्मुखं राजन्सततं नखरैः खरैः ॥\n\nवीशेषण सहैवाखुर्दृष्ट्वाऽऽशु भयविह्वलः ॥ ७॥\n\nदुद्राव त्वरितं राजन् कंपितो रणमंडलात् ॥\n\nतमन्वगच्छत्कुपितो मार्जारः स्थूलरूपधृक् ॥८॥\n\nमूषकं स्वमपोवाह गणेशोऽपि मुहुर्मुहुः ॥\n\nनाययौ स्वं रणं चाखुश्चंडमार्जारपीडितः ॥९॥\n\nसप्तद्वीपान्सप्तसिंधून् दिशासु विदिशासु च ॥\n\nधावन् वै सप्तलोकेषु न लेभे शर्म मैथिल ॥१०॥\n\nयत्र यत्र गतश्चाखुर्गणेशेन समन्वितः ॥\n\nतत्र तत्र गतो राजन् मार्जारश्चंडविक्रमः ॥११॥\n\nएवं समूषके याते गणेशे विदिशोत्तरम् ॥\n\nविस्मितेषु सपक्षेषु गणेषु प्रमथेषु च ॥१२॥\n\nपुष्पकस्थः कुबेरोऽसौ मायां चक्रेऽथ गौह्यकीम् ॥\n\nगृहीत्वा स्वधनुर्दिव्यं नमस्कृत्य महेश्वरम् ॥१३॥\n\nसमंत्रं कवचं धृत्वा बाणसंघं समादधे ॥\n\nतदैव छादितं व्योम मेघैः सांवर्तकैरिव ॥१४॥\n\nतडित्स्वनैर्महाभीमैस्तमोऽभूत्स्तनयित्‍नुभिः ॥\n\nबिंदवो हस्तिसदृशा निपेतुः सोपला मृधे ॥१५॥\n\nधाराभिरतिघोराभिर्ववृषुर्वारिदास्ततः ॥\n\nक्षणेन सिंधवः सर्वे प्लावयंतो धरातलम् ॥१६॥\n\nपर्वतैर्जीवसहितैर्दृश्यन्ते रणमंडले ॥\n\nप्राकृताः प्रलयं मत्वा यादवा भयविह्वलाः ॥१७॥\n\nत्यक्त्त्वा शस्त्राणि तेऽथोचुः श्रीकृष्णेति मुहुर्मुहुः ॥\n\nज्ञात्वा तां गौह्यकीं मायां प्रद्युम्नो भगवान्हरिः ॥१८॥\n\nसत्वात्मिकां च स्वां विद्यां सर्वमायोपमर्दिनीम् ॥\n\nजप्त्वा कृत्वा कामबीजं बाणमध्ये निधाय तत् ॥१९॥\n\nमुखे च प्रणवं धृत्वा पुंखे श्रीबीजमेव च ॥\n\nआकृष्य कर्णपर्यन्तं कृष्णं स्मृत्वा चतुर्भुजम् ॥२०॥\n\nचिक्षेप विशिखं चापाद्दोर्दंडाभ्यां तडित्स्वनात् ॥\n\nकोदंडमुक्तो विशिखो द्योतयन्मंडलं दिशाम् ॥२१॥\n\nजघान गौह्यकीं मायामंधकारं यथा रविः ॥\n\nभयभीतो राजराजो पुष्पकस्थो रणांगणात् ॥२२॥\n\nपलायमानो यक्षैश्च कंपितः स्वपुरीं ययौ ॥\n\nप्रद्युम्नस्योपरि सुराः पुष्पवर्षं प्रचक्रिरे ॥२३॥\n\nजहसुर्यादवाः सर्वे जयारावसमाकुलाः ॥\n\nतदातिहर्षितो राजन् राजराजः कृतांजलिः ॥२४॥\n\nबलिं नीत्वा ययौ शीघ्रं प्रद्युम्नस्यापि संमुखे ॥\n\nगजेंद्राणां द्विलक्षं च द्विशुंडादंडशालिनाम् ॥२५॥\n\nदद्‌भिश्चतुर्भिर्युक्तानामद्रीन्स्पर्धयतां मदैः ॥\n\nदशलक्षं रथानां च मुक्तातोरणशालिनाम् ॥२६॥\n\nशताश्वयोजितानां च रौक्माणां सूर्यवर्चसाम् ॥\n\nदशार्बुदं तथा राजन्हयानां चन्द्रवर्चसाम् ॥२७॥\n\nशिबिकानां चतुर्लक्षं माणिक्यैरग्रवर्चसाम् ॥\n\nपंजरस्थायिनां राजञ्छार्दूलानां द्विलक्षकम् ॥२८॥\n\nचित्रकाणां मृगाणां च गवयानां तथैव च ॥\n\nमृगयासारमेयानां कोटिकोटिर्विदेहराट् ॥२९॥\n\nशुकानां सारिकाणां च कलकंठप्रवादिनाम् ॥\n\nहंसानां स्वर्णवर्णानामन्येषां चित्रपक्षिणाम् ॥३०॥\n\nपंजरस्थायिनां राजँल्लक्षं लक्षं नृपेश्वर ॥\n\nविमानं विष्णुदत्ताख्यं मुक्तादामविलंबितम् ॥३१॥\n\nअष्टयोजनमुच्चांगं नवयोजनविस्तृतम् ॥\n\nलक्षकुंभध्वजोपेतं निर्मितं विश्वकर्माणा ॥३२॥\n\nकामगं स्वर्णशिखरं सहस्रादित्यसुप्रभम् ॥\n\nसहस्रं कुलवृक्षाणां कामधेनुशतं तथा ॥३३॥\n\nचिंतामणीनां च शतं शतं दिव्याश्मनां तथा ॥\n\nयत्स्पर्शेनापि लोहस्तु हेमत्वं याति मैथिल ॥३४॥\n\nछत्राणां चामराणां च हेमसिंहासनं शतम् ॥\n\nतथाहि दिव्यपद्मानां मालांकिंजल्किनीं शुभाम् ॥३५॥\n\nपीयूषस्य शतं द्रोणं फलानि विविधानि च ॥\n\nखचिद्‌रत्‍नसुवर्णानां भूषणानां तु वाससाम् ॥३६॥\n\nदिव्यानां कंबलानां च कोटीशः पात्रसंचयम् ॥\n\nअमोघानां च शस्त्राणां कोटिसौवर्णशालिनाम् ॥३७॥\n\nगजैर्नरैर्भारवाहैः प्रेरिता निधयो नव ॥\n\nदत्त्वा बलिं राजराजः प्रद्युम्नाय महात्मने ॥३८॥\n\nदक्षिणीकृत्य तं नत्वा प्राहेदं हर्षपूरितः ॥\n\nकुबेर उवाच -\n\nनमस्तुभ्यं भगवते पुरुषाय महात्मने ॥३९॥\n\nअनादये सर्वविदे निर्गुणाय महात्मने ॥\n\nप्रधानपुरुषेशाय प्रत्यग्धाम्ने नमो नमः ॥४०॥\n\nस्वयंज्योतिःस्वरूपाय श्यामलांगाय ते नमः ॥\n\nनमस्ते वासुदेवाय नमः संकर्षणाय च ॥४१॥\n\nप्रद्युम्नायानिरुद्धाय सात्वतां पतये नमः ॥\n\nमदनाय च माराय कंदर्पाय नमो नमः ॥४२॥\n\nदर्पकाय च कामाय पंचबाणाय ते नमः ॥\n\nअनंगाय नमस्तुभ्यं नमस्ते शम्बरारये ॥४३॥\n\nहे मन्मथ नमस्तुभ्यं नमस्ते मीनकेतन ॥\n\nमनोभवाय देवाय नमस्ते कुसुमेषवे ॥४४॥\n\nअनन्यज नमस्तेऽस्तु रतिभर्त्रे नमो नमः ॥\n\nनमस्ते पुष्पधनुषे मकरध्वज ते नमः ॥४५॥\n\nस्मराय प्रभवे नित्यं जगद्विजयकारिणे ॥\n\nनमो रुक्मवतीभर्त्रे सुंदरीपतये नमः ॥४६॥\n\nइदं करिष्यामि करोमि भूम-\n\n     न्ममेदमस्तीति तवेदमाब्रुवन् ॥\n\nअहं सुखी दुःखयुतः सुहृज्जनो\n\n     लोको ह्यहंकारविमोहितोऽखिलः ॥४७॥\n\nप्रधानकालाशयदेहजैर्गुणैः\n\n     कुर्वन् विकर्माणि जनो निबद्ध्यते ॥\n\nकाचेऽर्भकं सैकत एव जीवनं\n\n     गुणे च सर्पं प्रतनोति सोऽक्षिभिः ॥४८॥\n\nकृतं मया हेलनमद्य मौढ्य-\n\n     तस्त्वन्मायया मोहितचेतसा प्रभो ॥\n\nन मन्यसे बालकृतं पितेव हि\n\n     माभूत्पुनर्मे मतिरीदृशी मनाक् ॥४९॥\n\nसदा भवेत्त्वच्चरणारविंदयो-\n\n     र्भक्तिं परां यां च विदुर्गरीयसीम् ॥\n\nज्ञानं च वैराग्ययुतं शिवास्पदं\n\n     देहि प्रशस्तं निजसाधुसंगमम् ॥५०॥\n\nश्रीनारद उवाच -\n\nप्रद्युम्नस्य शुभं स्तोत्रं प्रातरुत्थाय यः पठेत् ॥\n\nसंकटे तस्य सततं सहायः स्याद्धरिः स्वयम् ॥५१॥\n\nइत्युक्तवंतं यक्षेशं प्रद्युम्नो भगवान्हरिः ॥\n\nतथास्तूक्त्वा ददौ राजन्पद्मरागशिरोमणिम् ॥५२॥\n\nमा भैष्टेत्यभयं दत्वा लीलाछत्रं सचामरम् ॥\n\nसिंहासनं मणिमयं प्रादाच्छ्रीयादवेश्वरः ॥५३॥\n\nकार्ष्णिं प्रदक्षिणीकृत्य राजराजो धनेश्वरः ॥\n\nजितं श्रुत्वा राजराजं प्रद्युम्नेन महात्मना ॥५४॥\n\nन केऽपि युयुधुस्तेन राजानश्च बलिं ददुः ॥\n\nअथ कार्ष्णिर्महाबाहु-र्नादयन्दुन्दुभीन्बहून् ॥५५॥\n\nसमस्तवाहिनीयुक्तः प्राग्ज्योतिषपुरं ययौ ॥\n\nभौमासुरसुतो नीलो धर्षितस्तस्य तेजसा ॥५६॥\n\nसद्यस्तस्मै बलिं प्रादात्प्रद्युम्नाय महात्मने ॥\n\nप्राग्ज्योतिषपुरद्वारि द्विविदो नाम वानरः ॥५७॥\n\nपुरा प्रद्युम्नबाणेन ताडितो यो महाबलः ॥\n\nसमुत्थाय रुषाविष्टो दशनैर्नखरैः खरैः ॥५८॥\n\nविदार्य वीरानश्वांश्च भ्रूभंगैः प्रजगर्ज ह ॥\n\nलांगूलेन रथान्बद्ध्वा प्राक्षिपल्लवणांभसि ॥ ५९॥\n\nगृहीत्वा स गजान्दोर्भ्यां विचिक्षेपांबरे बलात् ॥\n\nशत्रुं ज्ञात्वा कपिं कार्ष्णिः प्रतिशार्ङ्‌गे शरं दधे ॥६०॥\n\nनीत्वा शरस्तं सहसा भ्रामयित्वांबरे बलात् ॥\n\nपूर्ववत्पातयामास किष्किंधायां महाकपिम् ॥६१॥\n\nपुनरागतवान्बाणः प्रद्युम्नस्येषुधौ स्फुरन् ॥६२॥"
    }
]