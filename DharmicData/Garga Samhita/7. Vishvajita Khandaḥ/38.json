[
    {
        "text": "अध्यायः ३८\n\n\n बहुलाश्व उवाच -\n\nहरिश्मश्र्वादिकान् भ्रातॄन् मृतान् ज्ञात्वा महासुरः ॥\n\nशकुनिः किं चकाराग्रे वद तन्मुनिसत्तम ॥१॥\n\nश्रीनारद उवाच -\n\nहरिश्मश्रौ हते राजन् शकुनिः क्रोधमूर्च्छितः ॥\n\nरणाङ्गणे प्राह दैत्यान् भ्रातृशोकपरिप्लुतः ॥२॥\n\nशकुनिरुवाच -\n\nहे पौलोमकालकेयाः सर्वे शृणुतु मद्वचः ॥\n\nअहो दैवबलं येन किन्न भुयाद्विपर्ययः ॥३॥\n\nकालनाभेन मे भ्रात्रा समुद्रमथने यमः ॥\n\nजितः पूर्वं सोऽपि दैवान्मनुष्यैरिह मारितः ॥४।\n\nशंबरः सूर्यजित्साक्षात्कार्ष्णिना शिशुना जितः ॥\n\nउत्कचः शक्रजेतापि महाबल महाबलः ॥५॥\n\nसोऽपि बालेन कृष्णेन मारितो नारदाच्छ्रुतम् ॥\n\nसमुद्रमथने पूर्वमसुराणां च पश्यताम् ॥६॥\n\nवह्निर्जितो हि येनापि हृष्टः सोऽपि निपातितः ॥\n\nयस्याग्रे वरुणः पूर्वं युद्धभीतः पलायितः ॥७॥\n\nभूतसंतापनः सोऽपि मारितस्तुच्छविक्रमैः ॥\n\nयेन पूर्वं महायुद्धे विक्रमैस्तोषितः शिवः ॥८॥\n\nस वृको वृष्णिभिस्तुच्छैर्मारितः सङ्गरेऽत्र वै ॥\n\nमहानाभेन मे भ्रात्रा दिवि वायुर्विनिर्जितः ॥९॥\n\nमानुषैर्यादवैरत्र मारितः सोऽपि सांप्रतम् ॥\n\nहा दैव येन स्वर्लोके जितः शक्रसुतो बली ॥१०॥\n\nनिपातितः सोऽपि चात्र हरिश्मश्रुश्च मानवैः ॥\n\nतस्मादयादवीं पृथ्वीं करिष्ये शपथो मम ॥११॥\n\nजरासंधेन शाल्वेन दन्तवक्त्रेण धीमता ॥\n\nशिशुपालेन मित्रेण युष्माभिः सहितो ह्यहम् ॥१२॥\n\nसुतलाच्च समाहूतै-र्दानवैश्चण्डविक्रमैः ॥\n\nदेवान् जेतुं गमिष्यामि बाणासुरसमन्वितः ॥१३॥\n\nकार्ष्ण्यादीनुद्‌भटान्सर्वान्वृष्णीञ्जित्वा दुरात्मनः ॥\n\nसस्त्रीकानमरान्बद्ध्वा क्षिपे मेरुगुहामुखे ॥१४॥\n\nगोविप्रसुरसाधूंश्च छन्दांसि च तपस्विनः ॥\n\nयज्ञं श्राद्धं तितिक्षूंश्च नानातीर्थकरान्पुनः ॥१५॥\n\nहनिष्यामि न सन्देहश्चरिष्यामि सुखं ततः ॥\n\nधन्यः कंसो महावीर्यो देवानां विजयी बली ॥१६॥\n\nन विद्यते भूमितले मित्रं मे परमः सुहृत् ॥\n\nश्रीनारद उवाच -\n\nइत्युक्त्वा शकुनिर्युद्धे दानवेंद्रो महाबलः ॥१७॥\n\nआययौ सहसा दैत्यः प्रद्युम्नस्यापि संमुखे ॥\n\nमहाधनुः समादाय लक्षभारसमं दृढम् ॥१८॥\n\nमयेन निर्मितं तज्ज्याटंकारं स चकार ह ॥\n\nधनुष्टङ्कारशब्देन दिग्गजा बधिरीकृताः ॥१९॥\n\nनिपेतुर्गिरयोऽनेका विचेलुः सिंधवो नृप ॥\n\nननाद सर्वं ब्रह्माण्डं चकंपे मण्डलं भुवः ॥२०॥\n\nवीरोपरि गता वीरा ज्याघोषेणातिविह्वलाः ॥\n\nरणाद्विदुद्रुवुर्नागा उत्पतन्तो हया मृधे ॥२१॥\n\nएवं पलायिताः सर्वे ह्यकस्माद्‌भयविह्वलाः ॥\n\nतदा गदादयो वीरा आजग्मुः स्यंदने स्थिताः ॥२२॥\n\nधनुष्टंकारयन्तस्ते महाबलपराक्रमाः ॥\n\nशकुनिर्दशभीर्बाणै-र्विव्याधार्जुनमाहवे ॥२३॥\n\nगांडीवी सरथस्तस्माच्चतुष्क्रोशे पपात ह ॥\n\nगदं च बाणविंशत्या शकुनिर्युद्धदुर्मदः ॥२४॥\n\nचिक्षेप सरथं राजन्नादयन् व्योममण्डलम् ॥\n\nचत्वारिंशच्छरैर्वीरोऽनिरुद्धं धन्विनां वरम् ॥२५॥\n\nविव्याध सरथं राजन्नादयन् व्योममण्डलम् ॥\n\nसाश्वो रथोऽनिरुद्धस्य षोडशक्रोशमास्थितः ॥२६॥\n\nसांबं च शितबाणैश्च तताड शकुनिर्मृधे ॥\n\nसांबोऽपि सरथो राजन्नंबरे समरांगणात् ॥२७॥\n\nद्वात्रिंशद्योजनं मार्गं निपपात विदेहराट् ॥\n\nकार्ष्णिं समागतं दृष्ट्वा शकुनिः क्रोधपूरितः ॥२८॥\n\nसहसा बाणपटलैः संजघान रणांगणे ॥\n\nप्रद्युम्नस्य रथो राजन्सम्भ्रमन्घटिकाद्वयम् ॥२९॥\n\nशतक्रोशे पपातोर्व्यां कमण्डलुरिवाहतः ॥\n\nसर्वे विसिस्मुः शकुनेर्बलं दृष्ट्वाथ यादवाः ॥३०॥\n\nजघ्नुर्नानाविधैः शस्त्रैर्दैत्यमद्रिं यथा गजाः ॥\n\nगदोऽर्जुनोऽनिरुद्धस्तु सांबो जांबवतीसुतः ॥३१॥\n\nधनुष्टंकारयंतस्ते पुनर्युद्धं समागताः ॥\n\nअथ कार्ष्णिर्महाबाहुर्वायुवेगे रथे स्थितः ॥३२॥\n\nधनुष्टंकारयन् राजन् प्राप्तोऽभूद्‌रणमण्डले ॥\n\nप्रलयार्णवसंघट्ट-भीमसंघर्षनादिनीम् ॥३३॥\n\nधनुर्ज्यां शकुनेः कार्ष्णिश्चिच्छेद दशभिः शरैः ॥\n\nसहस्रैश्च सहस्राश्वान् रथं च विशिखैः शतैः ॥३४॥\n\nसारथिं बाणविंशत्या पातयामास भूतले ॥\n\nततो रथं समुत्थाप्य हयैरर्न्यैर्नियोजितम् ॥३५॥\n\nअन्यसूतं रथे कृत्वा रथमारुह्य दैत्यराट् ॥\n\nसंदधे सिञ्जनीं राजन् कोदण्डे चंडविक्रमे ॥३६॥\n\nशतं बाणान्समाकृष्य निषंगात्पृष्ठतो गतान् ॥\n\nचापे निधाय कर्णांतमाकृष्य प्राह मन्मथम् ॥३७॥\n\nशकुनिरुवाच -\n\nसर्वेषां घातयिष्यामि शत्रुमुख्यं मदोत्कटम् ॥\n\nपश्चात्सेनां हनिष्यामि यदूनां स्वस्थतेजसाम् ॥३८॥\n\nप्रद्युम्न उवाच -\n\nसदा वयः कालबलेन देहिनां\n\n     प्रयाति छायेव सुखे मुहुर्मुहुः ॥\n\nतथा च दुःखं च सुखं गतागतं\n\n     घनावलिर्वायुबलेन खे यथा ॥३९॥\n\nकृतां कृषिं सिंचति यां हि सर्वत-\n\n     श्छिनत्ति दात्रेण यथा कृषीवलः ॥\n\nतथा हि कालः स्वकृतां जनावलिं\n\n     दुरत्ययः पाति गुणैर्विलुंपति ॥४०॥\n\nइदं करिष्यामि करोमि भूयो\n\n     ममेदमस्तीति तदेवमाब्रुवन् ॥\n\nअहं सुखी दुःखयुतः सुहृज्जनो\n\n     लोकस्त्वहंकारविमोहितोऽसुर ॥४१॥\n\nधन्यस्त्वं राजशार्दूल मुनीन् वाग्भिर्विडंबयन् ॥\n\nस्वभावो दुस्त्यजो नॄणां पृथग्भूतस्त्रिभिर्गुणैः ॥४२॥\n\nश्रीनारद उवाच -\n\nएवं ब्रुवाणावन्योन्यं प्रद्युम्नशकुनी मृधे ॥\n\nयुयुधाते मैथिलेन्द्र शक्रवृत्राविव स्थितौ ॥४३॥\n\nइति तौ धनुषो मुक्तान् विशिखान्सूर्यरश्मिवत् ॥\n\nचिच्छेद कार्ष्णिर्बाणेन कुवाक्येनेव मित्रताम् ॥४४॥\n\nलक्षभारमयीं गुर्वीं गृहीत्वा महतीं गदाम् ॥\n\nजघान मूर्ध्नि प्रद्युम्नं शकुनिर्युद्धदुर्मदः ॥४५॥\n\nप्रद्युम्नो भगवान्साक्षाद्‌गदया वज्रकल्पया ॥\n\nकाचपात्रं यथा दण्डस्तद्‌गदां शतधाऽकरोत् ॥४६॥\n\nअथ दैत्यो रुषाविष्टस्त्रिशूलं च स्फुरद्रुचा ॥\n\nप्रद्युम्नस्याहनन्मूर्ध्नि शब्दमुच्चैः समुच्चरन् ॥४७॥\n\nत्रिशूलेन हरेः पुत्रस्त्रिशूलं शतधाच्छिनत् ॥\n\nकुंतं तीक्ष्णं शकुनये प्राहिणोद्‌रुक्मिणीसुतः ॥४८॥\n\nकुंतेन विद्धहृदयः किंचिद्व्याकुलमानसः ॥\n\nपरिघेण हरेः पुत्रं संतताड रणांगणे ॥४९॥\n\nयमदण्डं ततो नीत्वा रुक्मिणीनंदनो बली ॥\n\nचूर्णीचकार दैत्यस्य परिघं परमाद्‌भुतम् ॥५०॥\n\nचंचलाश्वांश्च सहसा यमदण्डेन वेगतः ॥\n\nसारथिं स्यन्दनं दिव्यं पातयामास भूतले ॥५१॥\n\nसूते मृत्युं गते साश्वे चूर्णीभूते रथे नृप ॥\n\nपरिघे च महादैत्यः खड्गं जग्राह रोषतः ॥५२॥\n\nप्रद्युम्नोऽपि महावीरो यमदण्डेन मैथिल ॥\n\nद्विधा चकार तत्खड्गं पन्नगं गरुडो यथा ॥५३॥\n\nयमदण्डेन तं दैत्यं स्कंधे कार्ष्णिस्तताड ह ॥\n\nतस्याघातेन शकुनिः सद्यो मूर्च्छामवाप ह ॥५४॥\n\nदैत्यसेनां विशेशाशु श्रीकृष्णः क्रोधमूर्च्छितः ॥\n\nनिपातयन् महावीरान्वनं वैश्वानरो यथा ॥५५॥\n\nगजांस्तुरंगांश्च रथान्दैत्यांस्तानाततायिनः ॥\n\nपातयामास यमवद्यमदण्डेन माधवः ॥५६॥\n\nछिन्नपादाश्छिन्नमुखाश्छिन्नांगाश्छिन्नबाहवः ॥\n\nद्वैतेया दनुजा युद्धे मूर्च्छिता निधनं गताः ॥५७॥\n\nयमरूपधरं दृष्ट्वा प्रद्युम्नं भीमविक्रमम् ॥\n\nत्यक्त्वा स्वं स्वं रणं केचिद्‍दुद्रुवस्ते दिशो दश ॥५८॥"
    }
]