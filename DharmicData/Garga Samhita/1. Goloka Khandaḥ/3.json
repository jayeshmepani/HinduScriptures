[
    {
        "text": "अध्यायः ०३\n\n\n मुने देवा महात्मानं कृष्णं दृष्ट्वा परात्परम् ।\n\nअग्रे किं चक्रिरे तत्र तन्मे ब्रूहि कृपां कुरु ॥ १ ॥\n\nनारद उवाच -\n\nसर्वेषां पश्यतां तेषां वैकुंठोऽपि हरिस्ततः ।\n\nउत्थायाष्टभुजः साक्षाल्लीनोऽभूत्कृष्णविग्रहे ॥ २ ॥\n\nतदैव चागतः पूर्णो नृसिंहश्चण्डविक्रमः ।\n\nकोटिसूर्यप्रतीकाशो लीनोऽभूत्कृष्णतेजसि ॥ ३ ॥\n\nरथे लक्षहये शुभ्रे स्थितश्चागतवांस्ततः ।\n\nश्वेतद्वीपाधिपो भूमा सहस्रभुजमंडितः ॥ ४ ॥\n\nश्रिया युक्तः स्वायुधाढ्यः पार्षदैः परिसेवितः ।\n\nसंप्रलीनो बभूवाशु सोऽपि श्रीकृष्णविग्रहे ॥ ५ ॥\n\nतदैव चागतः साक्षाद्‌रामो राजीवलोचनः ।\n\nधनुर्बाणधरः सीताशोभितो भ्रातृभिर्वृतः ॥ ६ ॥\n\nदशकोट्यर्कसंकाशे चामरैर्दोलिते रथे ।\n\nअसंख्यवानरेंद्राढ्ये लक्षचक्रघनस्वने ॥ ७ ॥\n\nलक्षध्वजे लक्षहये शातकौंभे स्थितस्ततः ।\n\nश्रीकृष्णविग्रहे पूर्णः संप्रलीनो बभूव ह ॥ ८ ॥\n\nतदैव चागतः साक्षाद्‌यज्ञो नारायणो हरिः ।\n\nप्रस्फुरत्प्रलयाटोपज्वलदग्निशिखोपमः ॥ ९ ॥\n\nरथे ज्योतिर्मये दृश्यो दक्षिणाढ्यः सुरेश्वरः ।\n\nसोऽपि लीनो बभूवाशु श्रीकृष्णे श्यामविग्रहे ॥ १० ॥\n\nतदा चागतवान् साक्षान्नरनारायणः प्रभुः ।\n\nचतुर्भुजो विशालाक्षो मुनिवेषो घनद्युतिः ॥ ११ ॥\n\nतडित्कोटिजटाजूटः प्रस्फुरद्दीप्तिमंडलः ।\n\nमुनीन्द्रमण्डलैर्दिव्यैर्मण्डितोऽखण्डितव्रतः ॥ १२ ॥\n\nसर्वेषां पश्यतां तेषामाश्चर्य मनसा नृप ।\n\nसोऽपि लीनो बभूवाशु श्रीकृष्णे श्यामसुंदरे ॥ १३ ॥\n\nपरिपूर्णतमं साक्षाच्छ्रीकृष्णं च स्वयं प्रभुम् ।\n\nज्ञात्वा देवाः स्तुतिं चक्रुः परं विस्मयमागताः ॥ १४ ॥\n\nदेवा ऊचुः -\n\nकृष्णाय पूर्णपुरुषाय परात्पराय\n\n     यज्ञेश्वराय परकारणकारणाय ।\n\nराधावराय परिपूर्णतमाय साक्षा-\n\n     द्‌गोलोकधाम धिषणाय नमः परस्मै ॥ १५ ॥\n\nयोगेश्वराः किल वदन्ति महः परं त्वां\n\n     तत्रैव सात्वतमनाः कृतविग्रहं च ।\n\nअस्माभिरद्य विदितं यददोऽद्वयं ते\n\n     तस्मै नमोऽस्तु महसां पतये परस्मै ॥ १६ ॥\n\nव्यङ्गेन वा न न हि लक्षणया कदापि\n\n    स्फोटेन यच्च कवयो न विशंति मुख्याः ।\n\nनिर्देश्यभावरहितः प्रकृतेः परं च\n\n     त्वां ब्रह्म निर्गुणमलं शरणं व्रजामः ॥ १७ ॥\n\nत्वां ब्रह्म केचिदवयंति परे च कालं\n\n     केचित्प्रशांतमपरे भुवि कर्मरूपम् ।\n\nपूर्वे च योगमपरे किल कर्तृभाव-\n\n     मन्योक्तिभिर्न विदितं शरणं गताः स्मः ॥ १८ ॥\n\nश्रेयस्करीं भगवतस्तवपादसेवां\n\n     हित्वाथ तीर्थयजनादि तपश्चरन्ति ।\n\nज्ञानेन ये च विदिता बहुविघ्नसङ्घैः\n\n     सन्ताडिताः किमु भवन्ति न ते कृतार्थाः ॥ १९ ॥\n\nविज्ञाप्यमद्य किमु देव अशेषसाक्षी\n\n     यः सर्वभूतहृदयेषु विराजमानः ।\n\nदेवैर्नमद्‌भिरमलाशयमुक्त देहै-\n\n     स्तस्मै नमो भगवते पुरुषोत्तमाय ॥ २० ॥\n\nयो राधिकाहृदयसुन्दरचन्द्रहारः\n\n     श्रीगोपिकानयनजीवनमूलहारः ।\n\nगोलोकधामधिषणध्वज आदिदेवः\n\n     स त्वं विपत्सु विबुधान् परिपाहि पाहि ॥ २१ ॥\n\nवृन्दावनेश गिरिराजपते व्रजेश\n\n     गोपालवेषकृतनित्यविहारलील ।\n\nराधापते श्रुतिधराधिपते धरां त्वं\n\n     गोवर्द्धनोद्धरण उद्धर धर्मधाराम् ॥ २२ ॥\n\nश्रीनारद उवाच -\n\nइत्युक्तो भवान् साक्षाच्छ्रीकृष्णो गोकुलेश्वरः ।\n\nप्रत्याह प्रणतान्देवान्मेघगंभीरया गिरा ॥ २३ ॥\n\nश्रीभगवानुवाच -\n\nहे सुरज्येष्ठ हे शंभो देवाः शृणुत मद्‌वचः ।\n\nयादवेषु च जन्यध्वमंशैः स्त्रीभिर्मदाज्ञया ॥ २४ ॥\n\nअहं च अवतरिष्यामि हरिष्यामि भुवो भरम् ।\n\nकरिष्यामि च वः कार्यं भविष्यामि यदोः कुले ॥ २५ ॥\n\nवेदा मे वचनं विप्रा मुखं गावस्तनुर्मम ।\n\nअंगानि देवता यूयं साधवो ह्यसवो हृदि ॥ २६ ॥\n\nयुगे युगे च बाध्येत यदा पाखंडिभिर्जनैः ।\n\nधर्मः क्रतुर्दया साक्षात्तदात्मानं सृजाम्यहम् ॥ २७ ॥\n\nश्रीनारद उवाच -\n\nइत्युक्तवन्तं जगदीश्वरं हरिं\n\n     राधा पतिप्राणवियोगविह्वला ।\n\nदावाग्निना दुःखलतेव मूर्छिता-\n\n     श्रुकंपरोमांचितभावसंवृता ॥ २८ ॥\n\nश्रीराधोवाच -\n\nभुवो भरं हर्तुमलं व्रजेर्भुवं\n\n     कृतं परं मे शपथं शृणोत्वतः ।\n\nगते त्वयि प्राणपते च विग्रहं\n\n     कदाचिदत्रैव न धारयाम्यहम् ॥ २९ ॥\n\nयदा त्वमेवं शपथं न मन्यसे\n\n     द्वितीयवारं प्रददामि वाक्पथम् ।\n\nप्राणोऽधरे गन्तुमतीव विह्वलः\n\n     कर्पूरधूमः कणवद्‌गमिष्यति ॥ ३० ॥\n\nश्रीभगवानुवाच -\n\nत्वया सह गमिष्यामि मा शोकं कुरु राधिके ।\n\nहरिष्यामि भुवो भारं करिष्यामि वचस्तव ॥ ३१ ॥\n\nश्रीराधिकोवाच -\n\nयत्र वृन्दावनं नास्ति यत्र नो यमुना नदी ।\n\nयत्र गोवर्द्धनो नास्ति तत्र मे न मनःसुखम् ॥ ३२ ॥\n\nश्रीनारद उवाच -\n\nवेदनागक्रोशभूमिं स्वधाम्नः श्रीहरिः स्वयम् ।\n\nगोवर्धनं च यमुनां प्रेषयामास भूपरि ॥ ३३ ॥\n\nतदा ब्रह्मा देवगणैर्नत्वा नत्वा पुनः पुनः ।\n\nपरिपूर्णतमं साक्षाच्छ्रीकृष्णं समुवाच ह ॥ ३४ ॥\n\nश्रीब्रह्मोवाच -\n\nअहं कुत्र भविष्यामि कुत्र त्वं च भविष्यसि ।\n\nएते कुत्र भविष्यन्ति कैर्गृहैः कैश्च नामभिः ॥ ३५ ॥\n\nश्रीभगवानुवाच -\n\nवसुदेवस्य देवक्यां भविष्यामि परः स्वयम् ।\n\nरोहिण्यां मत्कला शेषो भविष्यति न संशयः ॥ ३६ ॥\n\nश्री साक्षाद्‌रुक्मिणी भैष्मी शिवा जांबवती तथा ।\n\nसत्या च तुलसी भूमौ सत्यभामा वसुंधरा ॥ ३७ ॥\n\nदक्षिणा लक्ष्मणा चैव कालिन्दी विरजा तथा ।\n\nभद्रा ह्रीर्मित्रविन्दा च जाह्नवी पापनाशिनी ॥ ३८ ॥\n\nरुक्मिण्यां कामदेवश्च प्रद्युम्न इति विश्रुतः ।\n\nभविष्यति न सन्देहस्तस्य त्वं च भविषसि ॥ ३९ ॥\n\nनंदो द्रोणो वसुः साक्षाद्‌यशोदा सा धरा स्मृता ।\n\nवृषभानुः सुचन्द्रश्च तस्य भार्या कलावती ॥ ४० ॥\n\nभूमौ कीर्तिरिति ख्याता तस्या राधा भविष्यति ।\n\nसदा रासं करिष्यामि गोपीभिर्व्रजमण्डले ॥ ४१ ॥"
    }
]