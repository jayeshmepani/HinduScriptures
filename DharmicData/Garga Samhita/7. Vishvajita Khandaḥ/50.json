[
    {
        "text": "अध्यायः ५०\n\n\n श्रीनारद उवाच -\n\nअर्थसिद्धेरिव द्वारे रैवताद्रिसमुद्रयोः ॥\n\nमध्ये पिंडारके क्षेत्रे यज्ञारंभो बभूव ह ॥१॥\n\nपञ्चयोजनविस्तीर्णः कुण्डोऽभूद्यस्य चाध्वरे ॥\n\nयोजनं ब्रह्मकुण्डस्तु गव्यूतिः पञ्च कुण्डकाः ॥२॥\n\nमेखलागर्त्तविस्तारवेदीभिनिर्मिताः शुभाः ॥\n\nसहस्रहस्तमुच्चांगो यज्ञस्तंभो बभौ महान् ॥३॥\n\nपञ्चयोजनविस्तीर्णः सौवर्णो यज्ञमंडपः ॥\n\nवितानतोरणे रेजे कदलीखंडमण्डितः ॥४॥\n\nभोजवृष्ण्यंधकमधुशूरसेनदशार्हकैः ॥\n\nदेवैश्च सहितो राजा बभौ शक्र इवाध्वरे ॥५॥\n\nयज्ञावतारः श्रीकृष्णः परिपूर्णतमोऽध्वरे ॥\n\nबभौ पुत्रैश्च पौत्रैश्च परमात्मेव भूतिभिः ॥६॥\n\nमहासंभृतसंभारे राजसूयेऽध्वरे वरे ॥\n\nगर्गाचार्यं गुरुं कृत्वा यदुराजो हि दीक्षितः ॥७॥\n\nहोतारो दश लक्षाणि दश लक्षाणि दीक्षिताः॥\n\nअध्वर्य्यवः पञ्चलक्ष-मुद्‌गातारस्तथापरे ॥८॥\n\nहस्तिशुण्डासमा धारा भुक्त्वाऽऽज्यस्य हुताशनः ॥\n\nअजीर्णं प्राप्य तद्यज्ञे चित्रं विबुध मैथिल ॥९॥\n\nकेऽपि जीवास्त्रिलोक्यां तु न बभूवुर्बुभुक्षिताः ॥\n\nसर्वे देवास्तु सोमेन ह्यजीर्णत्वमुपागताः ॥१०॥\n\nरुचिमत्या धर्मपत्‍न्योग्रसेनो यदुराड् बली ॥\n\nअध्वरावभृथस्नानं तीर्थे पिंडारकेऽकरोत् ॥११॥\n\nव्यासाद्यैर्मुनिभिः स्नातो विधिवद्‌वेदसूक्तिभिः ॥\n\nयथा दक्षिणया यज्ञो रुचिमत्या बभौ नृप ॥१२॥\n\nदेवदुन्दुभयो नेदुर्नरदुन्दुभयस्तथा ॥\n\nउग्रसेनोपरि सुराः पुष्पवर्षं प्रचक्रिरे ॥१३॥\n\nगजानां हेमभाराणां नियुतानि चतुर्दश ॥\n\nशतार्बुदं हयानां तु यज्ञांते दक्षिणां पराम् ॥१४॥\n\nकोटिशो नवरत्‍नानां महाहारांबरैः सह ॥\n\nगर्गाचार्याय मुनये गृहोपस्करसंयुताम् ॥१५॥\n\nउग्रसेनो ददौ राजा यादवेंद्रो महामनाः ॥\n\nगजानां तत्र साहस्रं हयानामयुतं तथा ॥१६॥\n\nविंशद्‌भारं सुवर्णानां ब्राह्मणे ब्राह्मणे ददौ ॥\n\nमरुत्तस्य महायज्ञे त्यक्तपात्रा यथा द्विजाः ॥१७॥\n\nतथोग्रसेनस्य क्रतौ संतुष्टा हर्षिता गताः ॥\n\nसंतुष्टा देवताः सर्वाः प्राप्तभागा दिवं गताः ॥१८॥\n\nभूरिद्रव्या वन्दिनश्च जयरावा गृहं गताः ॥\n\nरक्षोदैत्या वानराश्च दंष्ट्रिणः पक्षिणस्तथा ॥१९॥\n\nनागाः संतुष्टमनसः सर्वे स्वं स्वं गृहं ययुः ॥\n\nगावाः शैला वृक्षसंघा नद्यस्तीर्थाश्च सिंधवः ॥२०॥\n\nसंतुष्टाः प्राप्तभागा ये ते सर्वे स्वं गृहं ययुः ॥\n\nराजानो ये समाहूताः पारिबर्हेण भूयसा ॥२१॥\n\nपूजिता दानमानाभ्यां तेऽपि स्वं स्वं गृहं गताः ॥\n\nनंदाद्या गोपमुख्या ये श्रीकृष्णेन प्रपूजिताः ॥२२॥\n\nहर्षिताः प्रेमदानाभ्यां तेऽपि सर्वे व्रजं ययुः ॥\n\nएतत्ते कथितं राजन्महायज्ञस्य मण्डलम् ॥२३॥\n\nयत्र श्रीकृष्णचंद्रोऽस्ति तत्र किं सफलं न हि ॥\n\nये शृण्वन्ति कथामेतां पठंति सततं नराः ॥२४॥\n\nधर्मश्चार्थश्च कामश्च मोक्षस्तेषां प्रजायते ॥२५॥\n\nपूर्णः परेशः परमेश्वरः प्रभुः\n\n     पुनातु वो यः पुरुषः पुराणः ॥\n\nश्रृण्वन्ति ये तस्य कथां विचित्रां\n\n     कुर्वंति तीर्थं स्वकुलं नरास्ते ॥२६॥\n\nछलेन यज्ञस्य हरिः परेश्वरो\n\n     भारं विदेहेश भुवोऽवतारयत् ॥\n\nयोऽभूच्चतुर्व्यूहधरो यदोः कुले\n\n     तस्मै नमोऽनन्तगुणाय भूभृते ॥२७॥"
    }
]