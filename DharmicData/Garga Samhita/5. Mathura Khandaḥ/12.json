[
    {
        "text": "अध्यायः १२\n\n\n बहुलाश्व उवाच -\n\nचाणूराद्याश्च ये मल्लास्ते के पूर्वमिहागताः ।\n\nअहो श्रीकृष्णचन्द्रेण येषां युद्धं बभूव ह ॥ १ ॥\n\nश्रीनारद उवाच -\n\nराजन् पुराऽमरावत्यामुतथ्योऽस्ति महामुनिः ।\n\nतस्याभवन् पंच पुत्राः कामदेवसमप्रभाः ॥ २ ॥\n\nहित्वा विद्यां चाध्ययनं जपं तेन सहैव ते ।\n\nगत्वा बलेर्मल्लयुद्धं सदाऽशिक्षन् मदोद्धताः ॥ ३ ॥\n\nब्रह्मकर्मपरिभ्रष्टान्वेदाध्ययनवर्जितान् ।\n\nरुषा प्राह स तान्मत्तानुतथ्यो मुनिसत्तमः ॥ ४ ॥\n\nउतथ्य उवाच -\n\nशमो दमस्तपः शौचं क्षांतिरार्जवमेव च ।\n\nज्ञानं विज्ञानमास्तिक्यं ब्रह्मकर्म स्वभावजम् ॥ ५ ॥\n\nशौर्यं तेजो धृतिर्दाक्ष्यं युद्धे चाप्यपलायनम् ।\n\nदानमीश्वरभावश्च क्षात्रं कर्म स्वभावजम् ॥ ६ ॥\n\nकृषिगोरक्ष्यवाणिज्यं वैश्यकर्मस्वभावजम् ।\n\nपरिचर्यात्मकं कर्म शूद्रस्यापि स्वभावजम् ॥ ७ ॥\n\nब्रह्मकर्म परित्यक्ता भवंतो ब्रह्मणः सुताः ।\n\nमल्लयुद्धं क्षात्रयुद्धं कथं कुरुत दुर्जनाः ॥ ८ ॥\n\nतस्माद्‌भवंतो श्रूयासुर्मल्ला वै भारताजिरे ।\n\nअसुराणां प्रसंगेन दुर्जना भवताशु हि ॥ ९ ॥\n\nश्रीनारद उवाच -\n\nउतथ्यस्य सुतास्ते वै जाता मल्ला महीतले ।\n\nश्रीकृष्णांगस्पर्शमात्रात्परं मोक्षं ययुर्नृप ॥ १० ॥\n\nचाणूरो मुष्टिकः कूटः शलस्तोशल एव च ।\n\nएषां चरित्रं कथितं किं भूयः श्रोतुमिच्छसि ॥ ११ ॥\n\nबहुलाश्व उवाच -\n\nकंसानुजा भ्रातरोऽष्टौ कंकन्यग्रोधकादयः ।\n\nते के पूर्वं वद मुने येऽपि मोक्षं परं गताः ॥ १२ ॥\n\nश्रीनारद उवाच -\n\nअलकायां पुरा यक्षो देवयक्ष इति स्मृतः ।\n\nज्ञानी ज्ञानपरो मान्यः शिवभक्त्या महाद्युतिः ॥ १३ ॥\n\nतस्य चाष्टौ सुता जाता देवकूटो महागिरिः ।\n\nगंडो दण्डः प्रचण्डश्च खंडदण्डः पृथुस्तथा ॥ १४ ॥\n\nएकदा शिवपूजायां देवयक्षेण नोदिताः ।\n\nसहस्रं पुंडरीकाणि चाहर्तुमरुणोदये ॥ १५ ॥\n\nपुष्पाणि मानसान्नीत्वा शब्दितानि मधुव्रतैः ।\n\nआघ्राय गंधलोभेन ददुस्ते जनकाय वै ॥ १६ ॥\n\nउच्छिष्टीकृतदोषेण शिवपूजा तिरस्कृता ।\n\nआसुरीं योनिमापन्ना मूढास्ते जन्मभिस्त्रिभिः ॥ १७ ॥\n\nहस्ताभ्यां शंकराभ्यां च बलदेवस्य मैथिल ।\n\nपरं मोक्षं गतास्ते वै दोषान्मुक्ता विदेहराट् ॥ १८ ॥\n\nकंसानुजानां व्याख्यानं पूर्वजन्मभवं नृप ।\n\nइदं मया ते कथितं किं भूयः श्रोतुमिच्छसि ॥ १९ ॥\n\nश्रीबहुलाश्व उवाच -\n\nकोयं पुरा पंचजनो दैत्यः शंखवपुर्धरः ।\n\nतस्य शङ्खो बभौ ब्रह्मन् श्रीकृष्णकरपङ्कजे ॥ २० ॥\n\nश्रीनारद उवाच -\n\nपुरैवैतान्युपांगानि चक्रादीनि विदेहराट् ।\n\nत्रैलोक्यनाथस्य हरेर्बभूवुस्तेजसा हताः ॥ २१ ॥\n\nतेषां शंखः पांचजन्यः प्राप्तो राजन्महत्पदम् ।\n\nपपौ तन्मुखलग्नोऽसौ श्रीकृष्णस्याधरामृतम् ॥ २२ ॥\n\nअकरोच्चैकदा मानं मनसि प्राह शंखराट् ।\n\nगृहीतोऽहं हि हरिणा राजहंससमद्युतिः ॥ २३ ॥\n\nश्रीकृष्णो दक्षिणावर्तं दघ्मौ मां विजये सति ।\n\nयद्‍दुर्लभं चाब्धिपुत्र्याः श्रीकृष्णस्याधरामृतम् ॥ २४ ॥\n\nतत्तस्मात्सर्वमुख्योऽस्मि पिबाम्यहमहर्निशम् ।\n\nइति मानयुतं शंखं पांचजन्यं विदेहराट् ॥ २५ ॥\n\nशशाप लक्ष्मीस्तं क्रोधात्त्वं दैत्यो भव दुर्मते ।\n\nसोऽयं पंचजनो नाम दैत्योऽभूत्सरितां पतौ ॥ २६ ॥\n\nवैरभावेन देवेशं पुनः प्राप्तो दरेश्वरः ।\n\nज्योतिर्लीनं तु देवेशे वपुर्यस्य करे वभौ ।\n\nअहोभाग्यं विद्धि तस्य किं भूयः श्रोतुमिच्छसि ॥ २७ ॥"
    }
]