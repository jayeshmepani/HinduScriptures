[
    {
        "text": "अध्यायः ११\n\n\n श्रीनारद उवाच -\n\nपरिपूर्णतमः साक्षाच्छ्रीकृष्णो भगवान् स्वयम् ।\n\nविवेश वसुदेवस्य मनः पूर्वं परात्परः ॥ १ ॥\n\nसूर्येन्दुवह्निसंकाशो वसुदेवो महामनाः ।\n\nबभूवात्यन्तमहसा साक्षाद्‌यज्ञ इवापरः ॥ २ ॥\n\nदेवक्यामागते कृष्णे सर्वेषामभयंकरे ।\n\nरराज तेन सा गेहे घने सौदामिनी यथा ॥ ३ ॥\n\nतेजोवतीं च तां वीक्ष्य कंसः प्राह भयातुरः ।\n\nप्राप्तोऽयं प्राणहन्ता मे पूर्वमेषा न चेदृशी ॥ ४ ॥\n\nजातमात्रं हनिष्यामीत्युक्त्वाऽऽस्ते भयविह्वलः ।\n\nपश्यन्सर्वत्र च हरिं पूर्वशत्रुं विचिन्तयन् ॥ ५ ॥\n\nअहो वैरानुबन्धेन साक्षात्कृष्णोऽपि दृश्यते ।\n\nतस्माद्वैरं प्रकुर्वन्ति कृष्णप्राप्त्यर्थमासुराः ॥ ६ ॥\n\nअथ ब्रह्मादयो देवा मुनीन्द्रैरस्मदादिभिः ।\n\nशौरिगेहोपरि प्राप्ताः स्तवं चक्रुः प्रणम्य तम् ॥ ७ ॥\n\nदेवा ऊचुः -\n\nयज्जागरादिषु भवेषु परं ह्यहेतु-\n\n     र्हेतुः स्विदस्य विचरन्ति गुणाश्रयेण ।\n\nनैतद्विशन्ति महदिन्द्रियदेवसंघा-\n\n     स्तस्मै नमोऽग्निमिव विस्तृतविस्फुलिंगाः ॥ ८ ॥\n\nनैवेशितुं प्रभुरयं बलिनां बलीयान्\n\n     माया न शब्द उत नो विषयीकरोति ।\n\nतद्‌ब्रह्म पूर्णममृतं परमं प्रशान्तं\n\n     शुद्धं परात्परतरं शरणं गताः स्मः ॥ ९ ॥\n\nअंशांशकांशककलाद्यवतारवृन्दै-\n\n     रावेशपूर्णसहितैश्च परस्य यस्य ।\n\nसर्गादयः किल भवन्ति तमेव कृष्णं\n\n     पूर्णात्परं तु परिपूर्णतमं नताः स्मः ॥ १० ॥\n\nमन्वन्तरेषु च युगेषु गतागतेषु\n\n     कल्पेषु चांशकलया स्ववपुर्बिभर्षि ।\n\nअद्यैव धाम परिपूर्णतमं तनोषि\n\n     धर्मं विधाय भुवि मंगलमातनोषि ॥ ११ ॥\n\nयद्‌दुर्लभं विशदयोगिभिरप्यगम्यं\n\n     गम्यं द्रवद्‌भिरमलाशयभक्तियोगैः ।\n\nआनंदकंद चरतस्तव मन्दयानं\n\n     पादारविन्दमकरन्दरजो दधामः ॥ १२ ॥\n\nपूर्वं तथात्र कमनीयवपुष्मयं त्वां\n\n     कंदर्पकोटिशतमोहनमद्‌भुतं च ।\n\nगोलोकधामधिषणद्युतिमादधानं\n\n     राधापतिं धरणिधुर्यधनं दधामः ॥ १३ ॥\n\nश्रीनारद उवाच -\n\nनत्वा हरिं तदा देवा ब्रह्माद्या मुनिभिः सह ।\n\nगायन्तस्तं प्रशंसन्तः स्वधामानि ययुर्मुदा ॥ १४ ॥\n\nअथ मैथिलराजेन्द्र जन्मकाले हरेः सति ।\n\nअंबरं निर्मलं भूतं निर्मलाश्च दिशो दश ॥ १५ ॥\n\nउज्ज्वलास्तारका जाताः प्रसन्नं भूमिमंडलम् ।\n\nनदा नद्यः समुद्राश्च प्रसन्नापः सरोवराः ॥ १६ ॥\n\nसहस्रदलपद्मानि शतपत्राणि सर्वतः ।\n\nविचकानि मरुत्स्पर्शैः पतद्‌गन्धिरजांसि च ॥ १७ ॥\n\nतेषु नेदुर्मधुकरा नदन्तश्चित्रपक्षिणः ।\n\nशीतला मन्दयानाश्च गंधाक्ता वायवो ववुः ॥ १८ ॥\n\nऋद्धा जनपदा ग्रामा नगरा मंगलायनाः ।\n\nदेवा विप्रा नगा गावो बभूवुः सुखसंवृताः ॥ १९ ॥\n\nदेवदुन्दुभयो नेदुर्जयध्वनिसमाकुलाः ।\n\nयत्र तत्र महाराज सर्वेषां मंगलं परम् ॥ २० ॥\n\nविद्याधराश्च गंधर्वाः सिद्धकिन्नरचारणाः ।\n\nजगुः सुनायका देवास्तुष्टुवुः स्तुतिभिः परम् ॥ २१ ॥\n\nननृतुर्दिवि गन्धर्वा विद्याधर्य्यो मुदान्विताः ।\n\nपारिजातकमन्दारमालतीसुमनांसि च ॥ २२ ॥\n\nमुमुचुर्देवमुख्याश्च गर्जन्तश्च घना जले ।\n\nभाद्रे बुधे कृष्णपक्षे धात्रर्क्षे हर्षणे वृषे ।\n\nकर्णेऽष्टम्यामर्द्धरात्रे नक्षत्रेशमहोदये ॥ २३ ॥\n\nअन्धकारावृते काले देवक्यां शौरिमन्दिरे ।\n\nआविरासीद्धरिः साक्षादरण्यामध्वरेऽग्निवत् ॥ २४ ॥\n\nस्फुरदक्षविचित्रहारिणं\n\n     विलसत्कौस्तुभरत्‍नधारिणम् ।\n\nपरिधिद्युतिनूपुरांगदं\n\n     धृतबालार्ककिरीटकुंडलम् ॥ २५ ॥\n\nचलदद्‌भुतवन्हिकंकणं\n\n     तडिदूर्जितगुणमेखलाञ्चितम् ।\n\nमधुभृद्‌ध्वनिपद्ममालिनं\n\n     नवजांबूनददिव्यवाससम् ॥ २६ ॥\n\nसतडित्‌घनदिव्यसौभगं\n\n     चलनीलालकवृन्दभृन्मुखम् ।\n\nचलदंशु तमोहरं परं\n\n     शुभदं सुन्दरमंबुजेक्षणम् ॥ २७ ॥\n\nकृतपत्रविचित्रमंडनं\n\n     सततं कोटिमनोजमोहनम् ।\n\nपरिपूर्णतमं परात्परं\n\n     कलवेणुध्वनिवाद्यतत्परम् ॥ २८ ॥\n\nतमवेक्ष्य सुतं यदूत्तमो\n\n     हरिजन्मोत्सवफुल्ललोचनः ।\n\nअथ विप्रजनेषु चाशु वै\n\n     नियुतं सन्मनसा गवां ददौ ॥ २९ ॥\n\nहरिमानकदुंदुभिः स्तवैः\n\n     स्तवनं तं प्रणिपत्य विस्मितः ।\n\nअकरोदुदितप्रभूदयो\n\n     गतभीः सूतिगृहे कृतांजलिः ॥ ३० ॥\n\nश्रीवसुदेव उवाच -\n\nएको यः प्रकृतिगुणैरनेकधासि\n\n     हर्ता त्वं जनक उतास्य पालकस्त्वम् ।\n\nनिर्लिप्तः स्फटिक इवाद्य देहवर्णै-\n\n     स्तस्मै श्रीभुवनपते नमामि तुभ्यम् ॥ ३१ ॥\n\nएधःसु त्वनल इवात्र वर्तमानो\n\n     यो‍ऽन्तस्थो बहिरपि चाम्बरं यथा हि ।\n\nआधारो धरणिरिवास्य सर्वसाक्षी\n\n     तस्मै ते नम इव सर्वगो नभस्वान् ॥ ३२ ॥\n\nभूभारोद्‌भटहरणार्थमेव जातो\n\n     गोदेवद्विजनिजवत्सपालकोऽसि ।\n\nगेहे मे भुवि पुरुषोत्तमोत्तमस्त्वं\n\n     कंसान्मां भुवनपते प्रपाहि पापात् ॥ ३३ ॥\n\nश्रीनारद उवाच -\n\nपरिपूर्णतमं साक्षाच्छ्रीकृष्णं श्यामसुन्दरम् ।\n\nज्ञात्वा नत्वाथ तं प्राह देवकी सर्वदेवता ॥ ३४ ॥\n\nश्रीदेवक्युवाच -\n\nहे कृष्ण हे विगणिताण्डपते परेश\n\n     गोलोकधामधिषणध्वज आदिदेव ।\n\nपूर्णेश पूर्ण परिपूर्णतम प्रभो मां\n\n     त्वं पाहि परमेश्वर कंसपापात् ॥ ३५ ॥\n\nश्रीनारद उवाच -\n\nतच्छ्रुत्वा भगवान्कृष्णः परिपूर्णतमः स्वयम् ।\n\nसस्मितो देवकीं शौरिं प्राह स वृजिनार्दनः ॥ ३६ ॥\n\nश्रीभगवानुवाच -\n\nइयं च पृश्निः पतिदेवता च\n\n     त्वं पूर्वसर्गे सुतपा प्रजार्थी ।\n\nब्रह्माज्ञया दिव्यतपो युवाभ्यां\n\n     कृतं परं निर्जलभोजनाभ्याम् ॥ ३७ ॥\n\nकालेषु मन्वन्तरके व्यतीते\n\n     तपः परं तत्तपसः प्रजार्थी ।\n\nतदा प्रसन्नो युवयोरभूवं\n\n     वरं परं ब्रूत मया तदोक्तम् ॥ ३८ ॥\n\nश्रुत्वा युवाभ्यां कथितं तदैव\n\n     भूयात्सुतस्त्वत्सदृशः किलावयोः ।\n\nतथास्तु चोक्त्वाथ गते मयि प्रजा-\n\n     पती ह्यभूत स्वकृतेन दम्पती ॥ ३९॥\n\nन मत्समः कोऽपि सुतो जगत्यलं\n\n     विचार्य तद्वामभवं परेश्वरः ।\n\nश्रीपृश्निगर्भो भुवि विश्रुतः पुन-\n\n     र्द्वितीयकालेऽहमुपेन्द्रवामनः ॥ ४० ॥\n\nतथाऽभवं ह्यद्यतमे परात्परो\n\n     नीत्वाऽथ मां प्रापय नन्दमन्दिरम्\n\nअतो न भूयाद्‌भयमौग्रसेनतः\n\n     सुतां समादाय सुखी भविष्यथः ॥ ४१ ॥\n\nश्रीनारद उवाच -\n\nतूष्णीं भूत्वा हरिस्तत्र तद्‌भूयः पश्यतोस्तयोः ।\n\nदृश्यं ह्यप्रकटं कृत्वा बालोऽभूत्कौ यथा नटः ॥ ४२ ॥\n\nप्रेंखे धृत्वाऽथ तं शौरिर्यावद्‌गन्तुं समुद्यतः ।\n\nतवाद्‌व्रजे नन्दपत्‍न्यां योगमायाऽजनि स्वतः ॥ ४३ ॥\n\nतया शयाने विश्वस्मिन् रक्षकेषु स्वपत्सु च ।\n\nद्वार उद्‌घाटिताः सर्वाः प्रस्फुटच्छृङ्‌खलार्गलाः ॥ ४४ ॥\n\nनिर्गते वसुदेवे च मूर्ध्नि श्रीकृष्णशोभिते ।\n\nसूर्योदये यथा सद्यस्तमोनाशोऽभवत्स्वतः ॥ ४५ ॥\n\nघनेषु व्योम्नि वर्षत्सु सहस्रवदनः स्वराट् ।\n\nनिवारयन्दीर्घफणैरासारं शौरिमन्वगात् ॥ ४६ ॥\n\nऊर्म्यावर्ताकुलावेगैः सिंहसर्पादिवाहिनी ।\n\nसद्यो मार्गं ददौ तस्मै कालिन्दी सरितां वरा ॥ ४७ ॥\n\nनन्दव्रजं समेत्यासौ प्रसुप्तं सर्वतः परम् ।\n\nशिशुं यशोदाशयने निधायाशु ददर्श ताम् ॥ ४८ ॥\n\nतत्सुतां समुपादाय पुनर्गेहाज्जगाम सः ।\n\nतीर्त्वा श्रीयमुनां शौरिः स्वागारे पूर्ववत्स्थितः ॥ ४९ ॥\n\nसुतं सुतां वा जातं चाज्ञात्वा गोपी यशोमती ।\n\nपरिश्रान्ता स्वशयने सुष्वापानन्दनिद्रया ॥ ५० ॥\n\nअथ बालध्वनिं श्रुत्वा रक्षकाः समुपस्थिताः ।\n\nऊचुः कंसाय वीराय गत्वा तद्‌राजमन्दिरम् ॥ ५१ ॥\n\nसूतीगृहं त्वरं प्रागात्कंसो वै भयकातरः ।\n\nस्वसाथ भ्रातरं प्राह रुदती दीनवत्सती ॥ ५२ ॥\n\nश्रीदेवक्युवाच -\n\nसुतामेकां देहि मे त्वं पुत्रेषु प्रमृतेषु च ।\n\nस्त्रियं हन्तुं न योग्योऽसि भ्रातस्त्वं दीनवत्सलः ॥ ५३ ॥\n\nतेऽनुजाहं हतसुता कारागारे निपातिता ।\n\nदातुमर्हसि कल्याण कल्याणीं तनुजां च मे ॥ ५४ ॥\n\nश्रीनारद उवाच -\n\nअश्रुमुख्या मोहितया समाच्छाद्यात्मजां बहु ।\n\nप्रार्थितोऽङ्‌काद्विनिर्भर्त्स्य तां स आचिच्छिदे खलः ॥ ५५ ॥\n\nकुसङ्गनिरतः पापः खलो यदुकुलाधमः ।\n\nस्वसुः सुतां शिलापृष्ठे गृहीत्वांघ्र्योर्न्यपातयत् ॥ ५६ ॥\n\nकंसहस्तात्समुत्पत्य त्वरं सा चांबरे गता ।\n\nशतपत्रे रथे दिव्ये सहस्रहयसेविते ॥ ५७ ॥\n\nचामरांदोलिते शुभ्रे स्थितादृश्यत दिव्यदृक् ।\n\nसायुधाष्टभुजा माया पार्षदैः परिसेविता ।\n\nशतसूर्यप्रतीकाशा कंसमाह घनस्वना ॥ ५८ ॥\n\nश्रीयोगमायोवाच -\n\nपरिपूर्णतमः साक्षाच्छ्रीकृष्णो भगवान् स्वयम् ।\n\nजातः क्व वा तु ते हन्ता वृथा दीनां दुनोषि वै ॥ ५९ ॥\n\nश्रीनारद उवाच -\n\nइत्युक्त्वा तं ततो देवी गता विन्ध्याचले गिरौ ।\n\nयोगमाया भगवती बहुनामा बभूव ह ॥ ६० ॥\n\nअथ कंसो विस्मितोऽभूच्छ्रुत्वा मायावचः परम् ।\n\nदेवकीं वसुदेवं च मोचयामास बन्धनात् ॥ ६१ ॥\n\nकंस उवाच -\n\nपापोऽहं पापकर्माहं खलो यदुकुलाधमः ।\n\nयुष्मत्पुत्रप्रहन्तारं क्षमध्वं मे कृतं भुवि ॥ ६२ ॥\n\nहे स्वसः शृणु मे शौरे मन्ये कालकृतं त्विदम् ।\n\nयेन निश्चाल्यमानो वा वायुनेव घनावलेः ॥ ६३ ॥\n\nविश्वस्तोऽहं देववाक्ये देवास्तेऽपि मृषागिरः ।\n\nन जानामि क्व मे शत्रुर्जातः कौ कथितोऽनया ॥ ६४ ॥\n\nश्रीनारद उवाच -\n\nइत्थं कंसस्तदंघ्र्योश्च पतितोऽश्रुमुखो रुदन् ।\n\nचकार सेवां परमां सौहृदं दर्शयंस्तयोः ॥ ६५ ॥\n\nअहो श्रीकृष्णचन्द्रस्य परिपूर्णतमप्रभोः ।\n\nदानदक्षैः कटाक्षैश्च किन्न स्याद्‌भूमिमंडले ॥ ६६ ॥\n\nप्रातःकाले तदा कंसः प्रलंबादीन्महासुरान् ।\n\nसमाहूय खलस्तेभ्योऽवददुक्तं च मायया ॥ ६७ ॥\n\nकंस उवाच -\n\nजातो मे ह्यंतकृतद्‌भूमौ कथितो योगमायया ।\n\nअनिर्दशान्निर्दशांश्च शिशून्यूयं हनिष्यथ ॥ ६८ ॥\n\nदैत्या ऊचुः -\n\nसज्जस्य धनुषो युद्धे भवता द्वंद्वयोधिना ।\n\nटंकारेणोद्‌गता देवा मन्यसे तैः कथं भयम् ॥ ६९ ॥\n\nगोविप्रसाधुश्रुतयो देवा धर्मादयः परे ।\n\nविष्णोश्च तनवो ह्येषां नाशे दैत्यबलं स्मृतम् ॥ ७० ॥\n\nजातो यदि महाविष्णुस्ते शत्रुर्यो महीतले ।\n\nअयं चैतद्‌वधोपायो गवादीनां विहिंसनम् ॥ ७१ ॥\n\nइत्थं महोद्‌भटा दुष्टा दैतेयाः कंसनोदिताः ।\n\nदुद्रुवुः खं गवादिभ्यो जघ्नुर्जातांश्च बालकान् ॥ ७२ ॥\n\nआसमुद्राद्‌भूमितले विशंतश्च गृहे गृहे ।\n\nकामरूपधरा दैत्याश्चेरुः सर्पा इवाभवन् ॥ ७३ ॥\n\nउत्पथा उद्‌भटा दैत्यास्तत्रापि कंसनोदिताः ।\n\nकपिः सुरापोऽलिहतो भूतग्रस्त इवाभवन् ॥ ७४ ॥\n\nवैदेह मैथिल नरेन्द्र उपेन्द्रभक्त\n\n     धर्मिष्ठमुख्य सुतपो जनक प्रतापिन् ।\n\nएतत्सतां च भुवि हेलनमंग राजन्\n\n     सर्वं छिनत्ति बहुलाश्व चतुष्पदार्थान् ॥ ७५ ॥"
    }
]