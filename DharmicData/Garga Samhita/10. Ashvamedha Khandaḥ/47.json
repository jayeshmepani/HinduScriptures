[
    {
        "text": "अध्यायः ४७\n\n\nगर्ग उवाच - \n\nइदं कृष्ण्स्य चरितं गुप्तं शास्त्रेषु वर्णितम् ॥ \n\n मया तवाग्रे राजेंद्र अथान्यच्छृणु विस्तरात् ॥१॥ \n\n एवं स्थित्वा दिनान्यष्टौ श्रीकृष्णो नंदपत्तने ॥ \n\n आनंदं प्रददन्नॄणां पुनर्गन्तुं मनो दधे ॥२॥ \n\n यशोमती कृष्णमाता प्राणेभ्योऽपि प्रियं सुतम् ॥ \n\n गन्तुमभ्युदितं दृष्ट्वा रुरोदोच्चैर्यथा पुरा ॥३॥ \n\n रुरुदुस्तत्र गोप्यश्च बाष्पपर्याकुलेक्षणाः ॥ \n\n स्मरंत्यः पूर्वदुःखानि गेहे गेहे नृपेश्वर ॥४॥ \n\n यावत्यो व्रजनार्यश्च तावद्‌रूपधरो हरिः ॥ \n\n पृथगाश्वासयामास तथा राधां स कोविदः ॥५॥ \n\n मातरं प्राह भगवान्मातः शोकं तु मा कुरु ॥ \n\n शीघ्रमत्रागमिष्यामि कारयित्वा क्रतूत्तमम् ॥६॥ \n\n त्वं न मन्यसे चेन्मातर्नित्यं द्रक्षसि चांतिके ॥ \n\n पुत्ररूपं च मां भक्त्या कृतांतभयभञ्जनम् ॥७॥ \n\n एवं तां तु समाश्वास्य निष्क्रम्य सदनाद्धरिः ॥ \n\n गोपैर्युक्तोऽश्रुपूर्णाक्षः पौत्रसेनां जगाम ह ॥८॥ \n\n गत्वानिरुद्धसेनायां यादवान्हयमोचने ॥ \n\n ददावाज्ञां नृपश्रेष्ठ साक्षान्नारायणो हरिः ॥९॥ \n\n नोदितः कृष्णचन्द्रेण हयं संपूज्य यत्‍नतः ॥ \n\n पुनुर्मुमोच तत्पौत्रो विजयार्थे हि पूर्ववत् ॥१०॥ \n\n यादवाश्चानिरुद्धाद्या नंदं नत्वाश्रुपूरिताः ॥ \n\n गंतुमारुरुहुः सर्वे वाहनानि च कृच्छ्रतः ॥११॥ \n\n कृष्णाकारान्कृष्णपुत्रान्कृष्णपौत्राँश्च सुन्दरान् ॥ \n\n गंतुमभ्युदितान्सर्वान्कृष्णेन सहितान्यदून् ॥१२॥ \n\n दृष्ट्वा ते रुरुदुर्गोपा गोविंदविरहातुराः ॥ \n\n स्मरंतः पूर्वदुःखानि शुष्ककंठौष्ठतालुकाः ॥१३॥ \n\n रुरोद नंदराजोऽपि बाष्पव्याकुललोचनः ॥ \n\n न किंचिदूचे दुःखार्तो मुखेन परिशुष्यता ॥१४॥ \n\n सर्वानाश्वासयामास कृष्णोऽप्यश्रुपरिप्लुतः ॥ \n\n आयास्य इति वाक्यैश्च मिलित्वा तु पृथक्पृथक् ॥१५॥ \n\n चैत्रमासे यदा यज्ञो द्वारकायां भविष्यति ॥ \n\n आह्वयिष्यामि गोपाला युष्मान्सर्वान्न संशयः ॥१६॥ \n\n गोपाला गोकुले नित्यं गोपालं मां हि द्रक्ष्यथ ॥ \n\n तस्मान्निवासं कुरुत अत्रैव व्रजमण्डले ॥१७॥ \n\n एवमाश्वास्य तैर्दत्तं पारिबर्हं प्रगृह्य च ॥ \n\n नंदं नत्वा रथे स्थित्वा प्रायाद्‌वृष्णिवरैर्हरिः ॥१८॥ \n\n नन्दाद्या दुःखिता गोपाः कृष्णस्य चरणांबुजे ॥ \n\n क्षिप्तं मनः पुनर्हर्तुमनीशा गोकुलं ययुः ॥१९॥ \n\n गोपा गोप्याश्च श्रीकृष्णं प्रेममग्नाश्च नित्यशः ॥ \n\n समीपे नृप पश्यंति योगिनामपि दुर्लभम् ॥२०॥ \n\n\n\n\n\nइति श्रीगर्गसंहितायां हयमेधखण्डे \n\nव्रजादन्यत्र गमनं नाम सप्तचत्वारिंशोऽध्यायः ॥४७॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]