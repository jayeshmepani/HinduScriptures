[
    {
        "text": "अध्यायः २३\n\n\n\n\n\nअश्वमेधखण्डः - त्रयोविंशोऽध्यायः \n\n\n\nसान्दीपनिकृतं अनिरुद्धसमीपे वैराग्यवर्णनम् - \n\n\n\n\n\nगर्ग उवाच - \n\nअथ सांदीपनिं तत्र कृष्णपौत्रोऽब्रवीद्वचः ॥ \n\n स्मृत्वा तु किंचित्संदेहं गुरुं वृद्धश्रवा इव ॥१॥\n\n अनिरुद्ध उवाच - \n\nभगवन्ब्रूहि मे सारं येनानंदे रमाम्यहम् ॥ \n\n विहाय चास्य जगतः सुखान्स्वप्नोपमान्मुने ॥२॥\n\n इतीरितोऽनिरुद्धेन राजन्सांदीपनिर्मुनिः ॥ \n\n प्रत्याह प्रहसन्प्रीत्या कुमारः पृथुना यथा ॥३॥\n\n सांदीपनिरुवाच\n\n आदिदेवस्त्वमेवासीच्छ्रीहरेर्नाभिपंकजात् ॥ \n\n तस्मात्तवाग्रे लोकेश कथयिष्यामि किं त्वहम् ॥४॥\n\n तथापि वर्णयिष्यामि राजंस्त्वद्वाक्यगौरवात् ॥ \n\n कल्याणार्थं नराणां च सर्वेषां दीनचेतसाम् ॥५॥\n\n त्वया दृष्टं च यद्‌राजँस्तच्छृणुष्व मुखान्मम ॥ \n\n कृष्णचंद्रस्य पदयोः सारमस्ति हि सेवनम् ॥६॥\n\n ययोः पूजनमात्रेण ध्रुवो ध्रुवपदं ययौ ॥ \n\n प्रह्लादश्चांबरीषश्च गयश्चैव यदुस्तथा ॥७॥\n\n तस्मात्त्वमपि राजेंन्द्र श्रीकृष्णस्य च सेवनम् ॥ \n\n सर्वेषां साररूपं यन्मनसा कुरु यत्‍नतः ॥८॥\n\n यूयं लोके भूरिभागाः श्रीकृष्णस्य च वंशजाः ॥ \n\n ज्ञातिसंबंधिनश्चैव जीवन्मुक्ता हरिप्रियाः ॥९॥\n\n केचिज्जानंति श्रीकृष्णं तनयं केऽपि भ्रातरम् ॥ \n\n पितरं केऽपि मित्रं च किं कर्तव्यं परं च तैः ॥१०॥\n\n अनिरुद्ध उवाच - \n\nकः कर्ता चास्य जगत आदिरूपः सनातन: ॥ \n\nयस्मादासीत्पूर्वमिदं तन्मे वर्णय विस्तरात् ॥११॥\n\n केन केनापि रूपेण भगवाञ्जगदीश्वरः ॥ \n\n युगे युगे मुने धर्मं करोतीति वदस्व नः ॥१२॥\n\n सांदीपनिरुवाच\n\n उत्त्पतिश्च निरोधश्च यस्मादासीद्‌यदूद्वह ॥ \n\n स ईश्वरः परब्रह्म भगवानेक एव च ॥१३॥\n\n युगे युगे भवंत्येते दक्षाद्या नृपसत्तम ॥ \n\n पुनश्चैव निरुद्ध्यंते विद्वाँस्तत्र न मुह्यति ॥१४॥\n\n राजन्कृष्णः परं ब्रह्म यतः सर्वमिदं जगत् ॥ \n\n जगच्चयो यत्र चेदं यस्मिँश्च लयमेष्यति ॥१५॥\n\n तद्‍ब्रह्म परमं धाम सदसत्परमं पदम् ॥ \n\n यस्य सर्वमभेदेन जगदेतच्चराचरम् ॥१६॥\n\n स एव मूलप्रकृतिर्व्यक्तरूपी जगच्च सः ॥ \n\n तस्मिन्नेव लयं सर्वं याति तत्रैव तिष्ठति ॥१७॥\n\n यतः प्रधानपुरुषौ यतश्चैतच्चराचरम् ॥ \n\n कारणं सकलस्यास्य स मे कृष्णः प्रसीदतु ॥१८॥\n\n चतुर्युगेऽप्यसौ विष्णुः स्थितिव्यापारलक्षणः ॥ \n\n युगव्यवस्थां कुरुते यथा राजेन्द्र तच्छृणु ॥१९॥\n\n कृते युगे परं ज्ञानं कपिलादिस्वरूपधृक् ॥ \n\n ददाति सर्वभूतात्मा सर्वभूतहिते रतः ॥२०॥\n\n चक्रवर्तिस्वरूपेण त्रेतायामपि स प्रभुः ॥ \n\n दुष्टानां निग्रहं कुर्वन्परिपाति जगत्त्रयम् ॥२१॥\n\n वेदमेकं चतुर्भेदं कृत्वा स शतधा विभुः ॥ \n\n करोति बहुलं भूयो वेदव्यासस्वरूपधृक् ॥२२॥\n\n वेदांश्च द्वापरे न्यस्य कलेरंते पुनर्हरिः ॥ \n\n कल्किस्वरूपी दुर्वृत्तान्मार्गे स्थापयति प्रभुः ॥२३॥\n\n एवं कृष्णो जगत्सर्वं जगत्पाति करोति च ॥ \n\n हंति चांतेष्वनंतात्मा नान्यस्माद्व्यतिरेकतः ॥२४॥\n\n नमोऽस्तु हरये तस्मै यस्माद्‌भिन्नमिदं जगत् ॥ \n\n ध्येयः स जगतामाद्यः स प्रसीदतु मेऽव्ययः ॥२५॥\n\n तस्मान्नृपेंद्र हरिपौत्र मनोमयं च \n\n     सर्वं विहाय जगतश्च सुखं च दुःखम् ॥ \n\n मोक्षप्रदं सुरवरं किल सर्वदं त्वं \n\n     द्वारावतीनरपतिं भज कृष्णचंद्रम् ॥२६॥\n\n इति कृष्णस्य हरेश्च वृत्तसारं \n\n     कथयति याश्च शृणोति भक्तियुक्तः ॥ \n\n स विमलमतिरेति नात्ममोहं \n\n     भवति च संस्मरणेषु भक्तियोग्यः ॥२७॥\n\n\n\n\n\nइति श्रीगर्गसंहितायां हयमेधखण्डे \n\nवैराग्यकथनं नाम त्रयोविंशोऽध्यायः ॥२३॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]