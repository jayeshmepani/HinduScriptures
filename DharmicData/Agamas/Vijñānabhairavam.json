[
    {
        "text": "श्री देव्युवाच ।\n\nश्रुतं देव मया सर्वं रुद्रयामलसम्भवम् ।\n\nत्रिकभेदमशेषेण सारात्सारविभागशः ॥ १ ॥\n\nअद्यापि न निवृत्तो मे संशयः परमेश्वर ।\n\nकिं रूपं तत्त्वतो देव शब्दराशिकलामयम् ॥ २ ॥\n\nकिं वा नवात्मभेदेन भैरवे भैरवाकृतौ ।\n\nत्रिशिरोभेदभिन्नं वा किं वा शक्तित्रयात्मकम् ॥ ३ ॥\n\nनादबिन्दुमयं वापि किं चन्द्रार्धनिरोधिकाः ।\n\nचक्रारूढमनच्कं वा किं वा शक्तिस्वरूपकम् ॥ ४ ॥\n\nपरापरायाः सकलमपरायाश्च वा पुनः ।\n\nपराया यदि तद्वत्स्यात्परत्वं तद्विरुध्यते ॥ ५ ॥\n\nन हि वर्णविभेदेन देहभेदेन वा भवेत् ।\n\nपरत्वं निष्कलत्वेन सकलत्वे न तद्भवेत् ॥ ६ ॥\n\nप्रसादं कुरु मे नाथ निःशेषं छिन्द्धि संशयम् ।\n\nभैरव उवाच ।\n\nसाधु साधु त्वया पृष्टं तन्त्रसारमिदं प्रिये ॥ ७ ॥\n\nगूहनीयतमं भद्रे तथापि कथयामि ते ।\n\nयत्किंचित्सकलं रूपं भैरवस्य प्रकीर्तितम् ॥ ८ ॥\n\nतदसारतया देवि विज्ञेयं शक्रजालवत् ।\n\nमायास्वप्नोपमं चैव गन्धर्वनगरभ्रमम् ॥ ९ ॥\n\nध्यानार्थं भ्रान्तबुद्धीनां क्रियाडम्बरवर्तिनाम् ।\n\nकेवलं वर्णितं पुंसां विकल्पनिहतात्मनाम् ॥ १० ॥\n\nतत्त्वतो न नवात्मासौ शब्दराशिर्न भैरवः ।\n\nन चासौ त्रिशिरा देवो न च शक्तित्रयात्मकः ॥ ११ ॥\n\nनादबिन्दुमयो वापि न चन्द्रार्धनिरोधिकाः ।\n\nन चक्रक्रमसम्भिन्नो न च शक्तिस्वरूपकः ॥ १२ ॥\n\nअप्रबुद्धमतीनां हि एता बलविभीषिकाः ।\n\nमातृमोदकवत्सर्वं प्रवृत्त्यर्थमुदाहृतम् ॥ १३ ॥\n\nदिक्कालकलनोन्मुक्ता देशोद्देशाविशेषिनी ।\n\nव्यपदेष्टुमशक्यासावकथ्या परमार्थतः ॥ १४ ॥\n\nअन्तःस्वानुभवानन्दा विकल्पोन्मुक्तगोचरा ।\n\nयावस्था भरिताकारा भैरवी भैरवात्मनः ॥ १५ ॥\n\nतद्वपुस्तत्त्वतो ज्ञेयं विमलं विश्वपूरणम् ।\n\nएवंविधे परे तत्त्वे कः पूज्यः कश्च तृप्यति ॥ १६ ॥\n\nएवंविधा भैरवस्य यावस्था परिगीयते ।\n\nसा परा पररूपेण परा देवी प्रकीर्तिता ॥ १७ ॥\n\nशक्तिशक्तिमतोर्यद्वदभेदः सर्वदा स्थितः ।\n\nअतस्तद्धर्मधर्मित्वात्परा शक्तिः परात्मनः ॥ १८ ॥\n\nन वह्नेर्दाहिका शक्तिर्व्यतिरिक्ता विभाव्यते ।\n\nकेवलं ज्ञानसत्तायां प्रारम्भोऽयं प्रवेशने ॥ १९ ॥\n\nशक्त्यवस्थाप्रविष्टस्य निर्विभागेन भावना ।\n\nतदासौ शिवरूपी स्यात्शैवी मुखमिहोच्यते ॥ २० ॥\n\nयथालोकेन दीपस्य किरणैर्भास्करस्य च ।\n\nज्ञायते दिग्विभागादि तद्वच्छक्त्या शिवः प्रिये ॥ २१ ॥\n\nश्री देव्युवाच ।\n\nदेवदेव त्रिशूलाङ्क कपालकृतभूषण ।\n\nदिग्देशकालशून्या च व्यपदेशविवर्जिता ॥ २२ ॥\n\nयावस्था भरिताकारा भैरवस्योपलभ्यते ।\n\nकैरुपायैर्मुखं तस्य परा देवि कथं भवेत् ।\n\nयथा सम्यगहं वेद्मि तथा मे ब्रूहि भैरव ॥ २३ ॥\n\nभैरव उवाच ।\n\nऊर्ध्वे प्राणो ह्यधो जीवो विसर्गात्मा परोच्चरेत् ।\n\nउत्पत्तिद्वितयस्थाने भरणाद्भरिता स्थितिः ॥ २४ ॥\n\nमरुतोऽन्तर्बहिर्वापि वियद्युग्मानिवर्तनात् ।\n\nभैरव्या भैरवस्येत्थं भैरवि व्यज्यते वपुः ॥ २५ ॥\n\nन व्रजेन्न विशेच्छक्तिर्मरुद्रूपा विकासिते ।\n\nनिर्विकल्पतया मध्ये तया भैरवरूपता ॥ २६ ॥\n\nकुम्भिता रेचिता वापि पूरिता वा यदा भवेत् ।\n\nतदन्ते शान्तनामासौ शक्त्या शान्तः प्रकाशते ॥ २७ ॥\n\nआमूलात्किरणाभासां सूक्ष्मात्सूक्ष्मतरात्मिकम् ।\n\nचिन्तयेत्तां द्विषट्कान्ते श्याम्यन्तीं भैरवोदयः ॥ २८ ॥\n\nउद्गच्छन्तीं तडित्रूपां प्रतिचक्रं क्रमात्क्रमम् ।\n\nऊर्ध्वं मुष्टित्रयं यावत्तावदन्ते महोदयः ॥ २९ ॥\n\nक्रमद्वादशकं सम्यग्द्वादशाक्षरभेदितम् ।\n\nस्थूलसूक्ष्मपरस्थित्या मुक्त्वा मुक्त्वान्ततः शिवः ॥ ३० ॥\n\nतयापूर्याशु मूर्धान्तं भङ्क्त्वा भ्रूक्षेपसेतुना ।\n\nनिर्विकल्पं मनः कृत्वा सर्वोर्ध्वे सर्वगोद्गमः ॥ ३१ ॥\n\nशिखिपक्षैश्चित्ररूपैर्म.ङ्दलैः शून्यपञ्चकम् ।\n\nध्यायतोऽनुत्तरे शून्ये प्रवेशो हृदये भवेत् ॥ ३२ ॥\n\nईदृशेन क्रमेणैव यत्र कुत्रापि चिन्तना ।\n\nशून्ये कुड्ये परे पात्रे स्वयं लीना वरप्रदा ॥ ३३ ॥\n\nकपालान्तर्मनो न्यस्य तिष्ठन्मीलितलोचनः ।\n\nक्रमेण मनसो दार्ढ्यात्लक्षयेत्लष्यमुत्तमम् ॥ ३४ ॥\n\nमध्यनाडी मध्यसंस्था बिससूत्राभरूपया ।\n\nध्यातान्तर्व्योमया देव्या तया देवः प्रकाशते ॥ ३५ ॥\n\nकररुद्धदृगस्त्रेण भ्रूभेदाद्द्वाररोधनात् ।\n\nदृष्टे बिन्दौ क्रमाल्लीने तन्मध्ये परमा स्थितिः ॥ ३६ ॥\n\nधामान्तःक्षोभसम्भूतसूक्ष्माग्नितिलकाकृतिम् ।\n\nबिन्दुं शिखान्ते हृदये लयान्ते ध्यायतो लयः ॥ ३७ ॥\n\nअनाहते पात्रकर्णेऽभग्नशब्दे सरिद्द्रुते ।\n\nशब्दब्रह्मणि निष्णातः परं ब्रह्माधिगच्छति ॥ ३८ ॥\n\nप्रणवादिसमुच्चारात्प्लुतान्ते शून्यभावानात् ।\n\nशून्यया परया शक्त्या शून्यतामेति भैरवि ॥ ३९ ॥\n\nयस्य कस्यापि वर्णस्य पूर्वान्तावनुभावयेत् ।\n\nशून्यया शून्यभूतोऽसौ शून्याकारः पुमान् भवेत् ॥ ४० ॥\n\nतन्त्र्यादिवाद्यशब्देषु दीर्घेषु क्रमसंस्थितेः ।\n\nअनन्यचेताः प्रत्यन्ते परव्योमवपुर्भवेत् ॥ ४१ ॥\n\nपि.ङ्दमन्त्रस्य सर्वस्य स्थूलवर्णक्रमेण तु ।\n\nअर्धेन्दुबिन्दुनादान्तः शून्योच्चाराद्भवेच्छिवः ॥ ४२ ॥\n\nनिजदेहे सर्वदिक्कं युगपद्भावयेद्वियत् ।\n\nनिर्विकल्पमनास्तस्य वियत्सर्वं प्रवर्तते ॥ ४३ ॥\n\nपृष्टशून्यं मूलशून्यं युगपद्भावयेच्च यः ।\n\nशरीरनिरपेक्षिण्या शक्त्या शून्यमना भवेत् ॥ ४४ ॥\n\nपृष्टशून्यं मूलशून्यं हृच्छून्यं भावयेत्स्थिरम् ।\n\nयुगपन्निर्विकल्पत्वान्निर्विकल्पोदयस्ततः ॥ ४५ ॥\n\nतनूदेशे शून्यतैव क्षणमात्रं विभावयेत् ।\n\nनिर्विकल्पं निर्विकल्पो निर्विकल्पस्वरूपभाक् ॥ ४६ ॥\n\nसर्वं देहगतं द्रव्यं वियद्व्याप्तं मृगेक्षणे ।\n\nविभावयेत्ततस्तस्य भावना सा स्थिरा भवेत् ॥ ४७ ॥\n\nदेहान्तरे त्वग्विभागं भित्तिभूतं विचिन्तयेत् ।\n\nन किंचिदन्तरे तस्य ध्यायन्नध्येयभाग्भवेत् ॥ ४८ ॥\n\nहृद्याकाशे निलीनाक्षः पद्मसम्पुटमध्यगः ।\n\nअनन्यचेताः सुभगे परं सौभाग्यमाप्नुयात् ॥ ४९ ॥\n\nसर्वतः स्वशरीरस्य द्वादशान्ते मनोलयात् ।\n\nदृढबुद्धेर्दृढीभूतं तत्त्वलक्ष्यं प्रवर्तते ॥ ५० ॥\n\nयथा तथा यत्र तत्र द्वादशान्ते मनः क्षिपेत् ॥\n\nप्रतिक्षणं क्षीणवृत्तेर्वैलक्षण्यं दिनैर्भवेत् ॥ ५१ ॥\n\nकालाग्निना कालपदादुत्थितेन स्वकं पुरम् ।\n\nप्लुष्टं विचिन्तयेदन्ते शान्ताभासस्तदा भवेत् ॥ ५२ ॥\n\nएवमेव जगत्सर्वं दग्धं ध्यात्वा विकल्पतः ।\n\nअनन्यचेतसः पुंसः पुम्भावः परमो भवेत् ॥ ५३ ॥\n\nस्वदेहे जगतो वापि सूक्ष्मसूक्ष्मतराणि च ।\n\nतत्त्वानि यानि निलयं ध्यात्वान्ते व्यज्यते परा ॥ ५४ ॥\n\nपिनां च दुर्बलां शक्तिं ध्यात्वा द्वादशगोचरे ।\n\nप्रविश्य हृदये ध्यायन्मुक्तः स्वातन्त्र्यमाप्नुयात् ॥ ५५ ॥\n\nभुवनाध्वादिरूपेण चिन्तयेत्क्रमशोऽखिलम् ।\n\nस्थूलसूक्ष्मपरस्थित्या यावदन्ते मनोलयः ॥ ५६ ॥\n\nअस्य सर्वस्य विश्वस्य पर्यन्तेषु समन्ततः ।\n\nअध्वप्रक्रियया तत्त्वं शैवं ध्यत्वा महोदयः ॥ ५७ ॥\n\nविश्वमेतन्महादेवि शून्यभूतं विचिन्तयेत् ।\n\nतत्रैव च मनो लीनं ततस्तल्लयभाजनम् ॥ ५८ ॥\n\nघतादिभाजने दृष्टिं भित्तिस्त्यक्त्वा विनिक्षिपेत् ।\n\nतल्लयं तत्क्षणाद्गत्वा तल्लयात्तन्मयो भवेत् ॥ ५९ ॥\n\nनिर्वृक्षगिरिभित्त्यादिदेशे दृष्टिं विनिक्षिपेत् ।\n\nविलीने मानसे भावे वृत्तिक्षिणः प्रजायते ॥ ६० ॥\n\nउभयोर्भावयोर्ज्ञाने ध्यात्वा मध्यं समाश्रयेत् ।\n\nयुगपच्च द्वयं त्यक्त्वा मध्ये तत्त्वं प्रकाशते ॥ ६१ ॥\n\nभावे त्यक्ते निरुद्धा चिन्नैव भावान्तरं व्रजेत् ।\n\nतदा तन्मध्यभावेन विकसत्यति भावना ॥ ६२ ॥\n\nसर्वं देहं चिन्मयं हि जगद्वा परिभावयेत् ।\n\nयुगपन्निर्विकल्पेन मनसा परमोदयः ॥ ६३ ॥\n\nवायुद्वयस्य संघट्टादन्तर्वा बहिरन्ततः ।\n\nयोगी समत्वविज्ञानसमुद्गमनभाजनम् ॥ ६४ ॥\n\nसर्वं जगत्स्वदेहं वा स्वानन्दभरितं स्मरेत् ।\n\nयुगपत्स्वामृतेनैव परानन्दमयो भवेत् ॥ ६५ ॥\n\nकुहनेन प्रयोगेण सद्य एव मृगेक्षणे ।\n\nसमुदेति महानन्दो येन तत्त्वं प्रकाशते ॥ ६६ ॥\n\nसर्वस्रोतोनिबन्धेन प्राणशक्त्योर्ध्वया शनैः ।\n\nपिपीलस्पर्शवेलायां प्रथते परमं सुखम् ॥ ६७ ॥\n\nवह्नेर्विषस्य मध्ये तु चित्तं सुखमयं क्षिपेत् ।\n\nकेवलं वायुपूर्णं वा स्मरानन्देन युज्यते ॥ ६८ ॥\n\nशक्तिसंगमसंक्षुब्धशक्त्यावेशावसानिकम् ।\n\nयत्सुखं ब्रह्मतत्त्वस्य तत्सुखं स्वाक्यमुच्यते ॥ ६९ ॥\n\nलेहनामन्थनाकोटैः स्त्रीसुखस्य भरात्स्मृतेः ।\n\nशक्त्यभावेऽपि देवेशि भवेदानन्दसम्प्लवः ॥ ७० ॥\n\nआनन्दे महति प्राप्ते दृष्टे वा बान्धवे चिरात् ।\n\nआनन्दमुद्गतं ध्यात्वा तल्लयस्तन्मना भवेत् ॥ ७१ ॥\n\nजग्धिपानकृतोल्लासरसानन्दविजृम्भणात् ।\n\nभावयेद्भरितावस्थां महानन्दस्ततो भवेत् ॥ ७२ ॥\n\nगितादिविषयास्वादासमसौख्यैकतात्मनः ।\n\nयोगिनस्तन्मयत्वेन मनोरूढेस्तदात्मता ॥ ७३ ॥\n\nयत्र यत्र मनस्तुष्टिर्मनस्तत्रैव धारयेत् ।\n\nतत्र तत्र परानन्दस्वारूपं सम्प्रवर्तते ॥ ७४ ॥\n\nअनागतायां निद्रायां प्रणष्टे बाह्यगोचरे ।\n\nसावस्था मनसा गम्या परा देवी प्रकाशते ॥ ७५ ॥\n\nतेजसा सूर्यदीपादेराकाशे शबलीकृते ।\n\nदृष्टिर्निवेश्या तत्रैव स्वात्मरूपं प्रकाशते ॥ ७६ ॥\n\nकरङ्किण्या क्रोधनया भैरव्या लेलिहानया ।\n\nखेचर्या दृष्टिकाले च परावाप्तिः प्रकाशते ॥ ७७ ॥\n\nमृद्वासने स्फिजैकेन हस्तपादौ निराश्रयम् ।\n\nनिधाय तत्प्रसङ्गेन परा पूर्णा मतिर्भवेत् ॥ ७८ ॥\n\nउपविश्यासने सम्यग्बाहू कृत्वार्धकुञ्चितौ ।\n\nकक्षव्योम्नि मनः कुर्वन् शममायाति तल्लयात् ॥ ७९ ॥\n\nस्थूलरूपस्य भावस्य स्तब्धां दृष्टिं निपात्य च ।\n\nअचिरेण निराधारं मनः कृत्वा शिवं व्रजेत् ॥ ८० ॥\n\nमध्यजिह्वे स्फारितास्ये मध्ये निक्षिप्य चेतनाम् ।\n\nहोच्चारं मनसा कुर्वंस्ततः शान्ते प्रलीयते ॥ ८१ ॥\n\nआसने शयने स्थित्वा निराधारं विभावयन् ।\n\nस्वदेहं मनसि क्षिणे क्षणात्क्षीणाशयो भवेत् ॥ ८२ ॥\n\nचलासने स्थितस्याथ शनैर्वा देहचालनात् ।\n\nप्रशान्ते मानसे भावे देवि दिव्यौघमाप्नुयात् ॥ ८३ ॥\n\nआकाशं विमलं पश्यन् कृत्वा दृष्टिं निरन्तराम् ।\n\nस्तब्धात्मा तत्क्षणाद्देवि भैरवं वपुराप्नुयात् ॥ ८४ ॥\n\nलीनं मूर्ध्नि वियत्सर्वं भैरवत्वेन भावयेत् ।\n\nतत्सर्वं भैरवाकारतेजस्तत्त्वं समाविशेत् ॥ ८५ ॥\n\nकिञ्चिज्ज्ञातं द्वैतदायि बाह्यालोकस्तमः पुनः ।\n\nविश्वादि भैरवं रूपं ज्ञात्वानन्तप्रकाशभृत् ॥ ८६ ॥\n\nएवमेव दुर्निशायां कृष्णपक्षागमे चिरम् ।\n\nतैमिरं भावयन् रूपं भैरवं रूपमेष्यति ॥ ८७ ॥\n\nएवमेव निमील्यादौ नेत्रे कृष्णाभमग्रतः ।\n\nप्रसार्य भैरवं रूपं भावयंस्तन्मयो भवेत् ॥ ८८ ॥\n\nयस्य कस्येन्द्रियस्यापि व्याघाताच्च निरोधतः ।\n\nप्रविष्टस्याद्वये शून्ये तत्रैवात्मा प्रकाशते ॥ ८९ ॥\n\nअबिन्दुमविसर्गं च अकारं जपतो महान् ।\n\nउदेति देवि सहसा ज्ञानौघः परमेश्वरः ॥ ९० ॥\n\nवर्णस्य सविसर्गस्य विसर्गान्तं चितिं कुरु ।\n\nनिराधारेण चित्तेन स्पृशेद्ब्रह्म सनातनम् ॥ ९१ ॥\n\nव्योमाकारं स्वमात्मानं ध्यायेद्दिग्भिरनावृतम् ।\n\nनिराश्रया चितिः शक्तिः स्वरूपं दर्शयेत्तदा ॥ ९२ ॥\n\nकिंचिदङ्गं विभिद्यादौ तीक्ष्णसूच्यादिना ततः ।\n\nतत्रैव चेतनां युक्त्वा भैरवे निर्मला गतिः ॥ ९३ ॥\n\nचित्ताद्यन्तःकृतिर्नास्ति ममान्तर्भावयेदिति ।\n\nविकल्पानामभावेन विकल्पैरुज्झितो भवेत् ॥ ९४ ॥\n\nमाया विमोहिनी नाम कलायाः कलनं स्थितम् ।\n\nइत्यादिधर्मं तत्त्वानां कलयन्न पृथग्भवेत् ॥ ९५ ॥\n\nझगितीच्छां समुत्पन्नामवलोक्य शमं नयेत् ।\n\nयत एव समुद्भूता ततस्तत्रैव लीयते ॥ ९६ ॥\n\nयदा ममेच्छा नोत्पन्ना ज्ञानं वा कस्तदास्मि वै ।\n\nतत्त्वतो =ब्९ अं तथाभूतस्तल्लीनस्तन्मना भवेत् ॥ ९७ ॥\n\nइच्छायामथवा ज्ञाने जाते चित्तं निवेशयेत् ।\n\nआत्मबुद्ध्यानन्यचेतास्ततस्तत्त्वार्थदर्शनम् ॥ ९८ ॥\n\nनिर्निमित्तं भवेज्ज्ञानं निराधारं भ्रमात्मकम् ।\n\nतत्त्वतः कस्यचिन्नैतदेवम्भावी शिवः प्रिये ॥ ९९ ॥\n\nचिद्धर्मा सर्वदेहेषु विशेषो नास्ति कुत्रचित् ।\n\nअतश्च तन्मयं सर्वं भावयन् भवजिज्जनः ॥ १०० ॥\n\nकामक्रोधलोभमोहमदमात्सर्यगोचरे ।\n\nबुद्धिं निस्तिमितां कृत्वा तत्तत्त्वमवशिष्यते ॥ १०१ ॥\n\nइन्द्रजालमयं विश्वं व्यस्तं वा चित्रकर्मवत् ।\n\nभ्रमद्वा ध्यायतः सर्वं पश्यतश्च सुखोद्गमः ॥ १०२ ॥\n\nन चित्तं निक्षिपेद्दुःखे न सुखे वा परिक्षिपेत् ।\n\nभैरवि ज्ञायतां मध्ये किं तत्त्वमवशिष्यते ॥ १०३ ॥\n\nविहाय निजदेहस्थं सर्वत्रास्मीति भावयन् ।\n\nदृढेन मनसा दृष्ट्या नान्येक्षिण्या सुखी भवेत् ॥ १०४ ॥\n\nघटादौ यच्च विज्ञानमिच्छाद्यं वा ममान्तरे ।\n\nनैव सर्वगतं जातं भावयनिति सर्वगः ॥ १०५ ॥\n\nग्राह्यग्राहकसंवित्तिः सामान्या सर्वदेहिनाम् ।\n\nयोगिनां तु विशेषो =ब्९ ति सम्बन्धे सावधानता ॥ १०६ ॥\n\nस्ववदन्यशरीरे =ब्९ इ संवित्तिमनुभावयेत् ।\n\nअपेक्षां स्वशरीरस्य त्यक्त्वा व्यापी दिनैर्भवेत् ॥ १०७ ॥\n\nनिराधारं मनः कृत्वा विकल्पान्न विकल्पयेत् ।\n\nतदात्मपरमात्मत्वे भैरवो मृगलोचने ॥ १०८ ॥\n\nसर्वज्ञः सर्वकर्ता च व्यापकः परमेश्वरः ।\n\nस एवाहं शैवधर्मा इति दार्ढ्याच्छिवो भवेत् ॥ १०९ ॥\n\nजलस्येवोर्मयो वह्नेर्ज्वालाभङ्ग्यः प्रभा रवेः ।\n\nममैव भैरवस्यैता विश्वभङ्ग्यो विभेदिताः ॥ ११० ॥\n\nभ्रान्त्वा भ्रान्त्वा शरीरेण त्वरितं भुवि पातनात् ।\n\nक्षोभशक्तिविरामेण परा संजायते दशा ॥ १११ ॥\n\nआधारेष्वथवाऽशक्त्याऽज्ञानाच्चित्तलयेन वा ।\n\nजातशक्तिसमावेशक्षोभान्ते भैरवं वपुः ॥ ११२ ॥\n\nसम्प्रदायमिमं देवि शृणु सम्यग्वदाम्यहम् ।\n\nकैवल्यं जायते सद्यो नेत्रयोः स्तब्धमात्रयोः ॥ ११३ ॥\n\nसंकोचं कर्णयोः कृत्वा ह्यधोद्वारे तथैव च ।\n\nअनच्कमहलं ध्यायन् विशेद्ब्रह्म सनातनम् ॥ ११४ ॥\n\nकूपादिके महागर्ते स्थित्वोपरि निरीक्षणात् ।\n\nअविकल्पमतेः सम्यक्सद्यस्चित्तलयः स्फुटम् ॥ ११५ ॥\n\nयत्र यत्र मनो याति बाह्ये वाभ्यन्तरेऽपि वा ।\n\nतत्र तत्र शिवावास्था व्यापकत्वात्क्व यास्यति ॥ ११६ ॥\n\nयत्र यत्राक्षमार्गेण चैतन्यं व्यज्यते विभोः ।\n\nतस्य तन्मात्रधर्मित्वाच्चिल्लयाद्भरितात्मता ॥ ११७ ॥\n\nक्षुताद्यन्ते भये शोके गह्वरे वा रणाद्द्रुते ।\n\nकुतूहलेक्षुधाद्यन्ते ब्रह्मसत्तामयी दशा ॥ ११८ ॥\n\nवस्तुषु स्मर्यमाणेषु दृष्टे देशे मनस्त्यजेत् ।\n\nस्वशरीरं निराधारं कृत्वा प्रसरति प्रभुः ॥ ११९ ॥\n\nक्वचिद्वस्तुनि विन्यस्य शनैर्दृष्टिं निवर्तयेत् ।\n\nतज्ज्ञानं चित्तसहितं देवि शून्यालायो भवेत् ॥१२० ॥\n\nभक्त्युद्रेकाद्विरक्तस्य यादृशी जायते मतिः ।\n\nसा शक्तिः शाङ्करी नित्यं भवयेत्तां ततः शिवः ॥ १२१ ॥\n\nवस्त्वन्तरे वेद्यमाने सर्ववस्तुषु शून्यता ।\n\nतामेव मनसा ध्यात्वा विदितोऽपि प्रशाम्यति ॥ १२२ ॥\n\nकिंचिज्ज्ञैर्या स्मृता शुद्धिः सा शुद्धिः शम्भुदर्शने ।\n\nन शुचिर्ह्यशुचिस्तस्मान्निर्विकल्पः सुखी भवेत् ॥ १२३ ॥\n\nसर्वत्र भैरवो भावः सामान्येष्वपि गोचरः ।\n\nन च तद्व्यतिरेक्तेण परोऽस्तीत्यद्वया गतिः ॥ १२४ ॥\n\nसमः शत्रौ च मित्रे च समो मानावमानयोः ॥\n\nब्रह्मणः परिपूर्णत्वातिति ज्ञात्वा सुखी भवेत् ॥ १२५ ॥\n\nन द्वेषं भावयेत्क्वापि न रागं भावयेत्क्वचित् ।\n\nरागद्वेषविनिर्मुक्तौ मध्ये ब्रह्म प्रसर्पति ॥ १२६ ॥\n\nयदवेद्यं यदग्राह्यं यच्छून्यं यदभावगम् ।\n\nतत्सर्वं भैरवं भाव्यं तदन्ते बोधसम्भवः ॥ १२७ ॥\n\nनित्ये निराश्रये शून्ये व्यापके कलनोज्झिते ।\n\nबाह्याकाशे मनः कृत्वा निराकाशं समाविशेत् ॥ १२८ ॥\n\nयत्र यत्र मनो याति तत्तत्तेनैव तत्क्षणम् ।\n\nपरित्यज्यानवस्थित्या निस्तरङ्गस्ततो भवेत् ॥ १२९ ॥\n\nभया सर्वं रवयति सर्वदो व्यापकोऽखिले ।\n\nइति भैरवशब्दस्य सन्ततोच्चारणाच्छिवः ॥ १३० ॥\n\nअहं ममेदमित्यादि प्रतिपत्तिप्रसङ्गतः ।\n\nनिराधारे मनो याति तद्ध्यानप्रेरणाच्छमी ॥ १३१ ॥\n\nनित्यो विभुर्निराधारो व्यापकश्चाखिलाधिपः ।\n\nशब्दान् प्रतिक्षणं ध्यायन् कृतार्थोऽर्थानुरूपतः ॥ १३२ ॥\n\nअतत्त्वमिन्द्रजालाभमिदं सर्वमवस्थितम् ।\n\nकिं तत्त्वमिन्द्रजालस्य इति दार्ढ्याच्छमं व्रजेत् ॥ १३३ ॥\n\nआत्मनो निर्विकारस्य क्व ज्ञानं क्व च वा क्रिया ।\n\nज्ञानायत्ता बहिर्भावा अतः शून्यमिदं जगत् ॥ १३४ ॥\n\nन मे बन्धो न मोक्षो मे भीतस्यैता विभीषिकाः ।\n\nप्रतिबिम्बमिदं बुद्धेर्जलेष्विव विवस्वतः ॥ १३५ ॥\n\nइन्द्रियद्वारकं सर्वं सुखदुःखादिसंगमम् ।\n\nइतीन्द्रियाणि संत्यज्य स्वस्थः स्वात्मनि वर्तते ॥ १३६ ॥\n\nज्ञानप्रकाशकं सर्वं सर्वेणात्मा प्रकाशकः ।\n\nएकमेकस्वभावत्वात्ज्ञानं ज्ञेयं विभाव्यते ॥ १३७ ॥\n\nमानसं चेतना शक्तिरात्मा चेति चतुष्टयम् ।\n\nयदा प्रिये परिक्षीणं तदा तद्भैरवं वपुः ॥ १३८ ॥\n\nनिस्तरङ्गोपदेशानां शतमुक्तं समासतः ।\n\nद्वादशाभ्यधिकं देवि यज्ज्ञात्वा ज्ञानविज्जनः ॥ १३९ ॥\n\nअत्र चैकतमे युक्तो जायते भैरवः स्वयम् ।\n\nवाचा करोति कर्माणि शापानुग्रहकारकः ॥ १४० ॥\n\nअजरामरतामेति सोऽणिमादिगुणान्वितः ।\n\nयोगिनीनां प्रियो देवि सर्वमेलापकाधिपः ॥ १४१ ॥\n\nजीवन्नपि विमुक्तोऽसौ कुर्वन्नपि न लिप्यते ।\n\nश्री देवी उवाच ।\n\nइदं यदि वपुर्देव परायाश्च महेश्वर ॥ १४२ ॥\n\nएवमुक्तव्यवस्थायां जप्यते को जपश्च कः ।\n\nध्यायते को महानाथ पूज्यते कश्च तृप्यति ॥ १४३ ॥\n\nहूयते कस्य वा होमो यागः कस्य च किं कथम् ।\n\nश्री भैरव उवाच ।\n\nएषात्र प्रक्रिया बाह्या स्थूलेष्वेव मृगेक्षणे ॥ १४४ ॥\n\nभूयो भूयः परे भावे भावना भाव्यते हि या ।\n\nजपः सोऽत्र स्वयं नादो मन्त्रात्मा जप्य ईदृशः ॥ १४५ ॥\n\nध्यानं हि निश्चला बुद्धिर्निराकारा निराश्रया ।\n\nन तु ध्यानं शरीराक्षिमुखहस्तादिकल्पना ॥ १४६ ॥\n\nपूजा नाम न पुष्पाद्यैर्या मतिः क्रियते दृढा ।\n\nनिर्विकल्पे महाव्योम्नि सा पूजा ह्यादराल्लयः ॥ १४७ ॥\n\nअत्रैकतमयुक्तिस्थे योत्पद्येत दिनाद्दिनम् ।\n\nभरिताकारता सात्र तृप्तिरत्यन्तपूर्णता ॥ १४८ ॥\n\nमहाशून्यालये वह्नौ भूताक्षविषयादिकम् ।\n\nहूयते मनसा सार्धं स होमश्चेतनास्रुचा ॥ १४९ ॥\n\nयागोऽत्र परमेशानि तुष्टिरानन्दलक्षणा ।\n\nक्षपणात्सर्वपापानां त्राणात्सर्वस्य पार्वति ॥ १५० ॥\n\nरुद्रशक्तिसमावेशस्तत्क्षेत्रं भावना परा ।\n\nअन्यथा तस्य तत्त्वस्य का पूजा काश्च तृप्यति ॥ १५१ ॥\n\nस्वतन्त्रानन्दचिन्मात्रसारः स्वात्मा हि सर्वतः ।\n\nआवेशनं तत्स्वरूपे स्वात्मनः स्नानमीरितम् ॥ १५२ ॥\n\nयैरेव पूज्यते द्रव्यैस्तर्प्यते वा परापरः ।\n\nयश्चैव पूजकः सर्वः स एवैकः क्व पूजनम् ॥ १५३ ॥\n\nव्रजेत्प्राणो विशेज्जीव इच्छया कुटिलाकृतिः ।\n\nदीर्घात्मा सा महादेवी परक्षेत्रं परापरा ॥ १५४ ॥\n\nअस्यामनुचरन् तिष्ठन्महानन्दमयेऽध्वरे ।\n\nतया देव्या समाविष्टः परं भैरवमाप्नुयात् ॥ १५५ ॥\n\nषट्शतानि दिवा रात्रौ सहस्राण्येकविंशतिः ।\n\nजपो देव्याः समुद्दिष्टः सुलभो दुर्लभो जडैः ॥ १५६ ॥\n\nइत्येतत्कथितं देवि परमामृतमुत्तमम् ।\n\nएतच्च नैव कस्यापि प्रकाश्यं तु कदाचन ॥ १५७ ॥\n\nपरशिष्ये खले क्रूरे अभक्ते गुरुपादयोः ।\n\nनिर्विकल्पमतीनां तु वीराणामुन्नतात्मनाम् ॥ १५८ ॥\n\nभक्तानां गुरुवर्गस्य दातव्यं निर्विशङ्कया ।\n\nग्रामो राज्यं पुरं देशः पुत्रदारकुटुम्बकम् ॥ १५९ ॥\n\nसर्वमेतत्परित्यज्य ग्राह्यमेतन्मृगेक्षणे ।\n\nकिमेभिरस्थिरैर्देवि स्थिरं परमिदं धनम् ।\n\nप्राणा अपि प्रदातव्या न देयं परमामृतम् ॥ १६० ॥\n\nश्री देवी उवाच ।\n\nदेवदेव माहदेव परितृप्तास्मि शङ्कर ।\n\nरुद्रयामलतन्त्रस्य सारमद्यावधारितम् ॥ १६१ ॥\n\nसर्वशक्तिप्रभेदानां हृदयं ज्ञातमद्य च ।\n\nइत्युक्त्वानन्दिता देवि क.ङ्थे लग्ना शिवस्य तु ॥ १६२ ॥"
    }
]