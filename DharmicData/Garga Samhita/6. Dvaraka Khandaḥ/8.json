[
    {
        "text": "अध्यायः ०८\n\n\n\nश्रीनारद उवाच ।। \n\nअन्यासां कृष्णपत्नीनां मंगलं शृणु मैथिल ।। \n\nसर्वपापहरं पुण्यमायुर्वर्द्धनमुत्तमम् ।। १ ।।\n\nसत्राजिताय सूर्येण दत्तः साक्षात्स्यमंतकः ।। \n\nउग्रसेनाय स मणिः श्रीकृष्णेनाभियाचितः ।। २ ।। \n\nसत्राजितस्तं न ददौ द्रव्यलोभेन मैथिल ।। \n\nदिनेदिने स्वर्णभारानष्टौ यः सृजति स्वतः ।। ३ ।। \n\nअथ प्रसेनस्तद्भ्राता मणिं कण्ठे निधाय सः ।। \n\nसैंधवं हयमारुह्य मृगयां व्यचरद्वने ।।४।। \n\nसिंहेन मारितः सोपि सिंहो जांबवता हतः ।। \n\nगृहीत्वा तं मणिं सद्यो जांबवान्स्वगुहां गतः ।। ५।। \n\nकृष्णेन निहतो भ्राता मणिग्रीवो वनं गतः ।। \n\nनायातः स्वसभा मध्ये इति सत्रा- जितोऽब्रवीत् ।। ६ ।। \n\nभगवान्दुर्यशो लिप्तो नागरैस्तु वनं गतः ।। \n\nप्रसेनमश्वं सिंहं च हंत प्रेक्ष्य महामते ।। ७ ।। \n\nऋक्षराजबिलं गत्वा मणिं हर्तुं स्वयं हरिः ।। \n\nयुद्धं कृत्वाष्टविंशाहमजयदृक्षनायकम् ।।८।। \n\nतेन दत्ता जांबवती हरये कन्यका शुभा ।। \n\nमणिना सह राजेंद्र द्वारकामाययौ हरिः ।। ९ ।। \n\nसत्राजिताय प्रददौ मणिं निर्लांछनः प्रभुः।। \n\nव्रीडितोवाङ्मुखो भीतो राजा सत्राजितो मणिम्।।१०।। \n\nगृहीत्वापि  पुनस्तस्मै श्रीकृष्णाय महात्मने।। \n\nसत्यभामां सुतां प्रादाच्छांत्यर्थं मैथिलेश्वर।।११।। \n\nपांडवानां सहायार्थमिंद्रप्रस्थं गतो हरिः।। \n\nतत्र वै वार्षिकान्मासान्न्यवात्सीद्बंधुवत्सलः।।१२।। \n\nएकदा रथमारुह्य हरिर्गांडीविना सह।। \n\nसुनीरे यमुनातीरे मृगयार्थी विनिर्ययौ।।१३।। \n\nतपश्चरंती कालिंदी श्रीकृष्णं वरमिच्छती। \n\nदर्शिता पांडवेनापि तां गृहीत्वा जगाम ह।।१४।। \n\nद्वारकामेत्य कालिंदीं सूर्यकन्यां मनोहराम्।। \n\nउपयेमे विधानेन वितन्वन्मंगलं परम्।।१५\n\nआवंत्यराजतनुजां मित्रविन्दां मनोहराम् ।। \n\nस्वयंवरे तां जहार भगवान्रुक्मिणीं यथा ।।१६।। \n\nनग्नजित्कन्यकां सत्यां दमित्वा सप्त गोवृषान् ।। \n\nपश्य तां सर्वलोकानामुपयेमे हरिः स्वयम् ।। १७ ।। \n\nकैकेयराजतनुजां भद्रां तु भगवान्हरिः ।। \n\nकालिंदीमिव तां शश्वदुपयेमे विधानतः ।। १८ ।। \n\nबृहत्सेन सुता राजन्लक्ष्मणां लक्षणैर्युताम् ।। \n\nछित्त्वा मत्स्यमरीञ्जित्वा जग्राह भगवन्हरिः।।।१९।। \n\nतथा षोडशसाहस्रं शतं च नृपकन्यकाः ।। \n\nभौमं हत्वा तन्निरोधादाहृताश्चारुदर्शनाः ।। ६.८.२० ।। \n\nतासां मुहूर्त एकस्मिनाना गारेषु योषिताम् ।।\n\nसविधं जगृहे पाणीन्नानारूपः स्वमायया ।। २१ ।। \n\nएकैकशस्ताः कृष्णस्य पुत्रान्दशदशा बलाः ।। \n\nअजीजनन्न नवमान्पितुः  सर्वात्मसंपदा।।२२।।\n\nरुक्मिण्यां भीमकन्यायां प्रद्युम्नः प्रथमोभवत् ।। \n\nकामदेवावतारोयं पितृवत्सर्वलक्षणः ।। २३ ।। \n\nशबरो निर्दयस्तोकं हत्वाब्धौ तं समाक्षिपत् ।। \n\nमत्स्योदरेगतः सोपि न ममार हरेः सुतः ।। २४ ।। \n\nमत्स्योदरान्निर्गतोसौ भार्यया परिपालितः ।। \n\nज्ञात्वा शत्रुकृतां वार्तां स कार्ष्णीं रूढयौवनः ।।२५।। \n\nहत्वा तं शंबरं शत्रुं भार्यया वरयायुतः ।। \n\nद्वारकामाययौ राजंश्चित्रं कर्म च तस्य तत् ।।२६।। \n\nसरुक्मिणो दुहितरं हृत्वा भोजकटात्पुरात् ।। \n\nस्वयंवरस्थलाद्राजन्नुपयेमे महारथः ।।२७।। \n\nतस्मात्सुतो निरुद्धोभून्नागायुतबलान्वितः ।। \n\nसुरज्येष्ठावतारोयं शारदेंदीवरप्रभः ।। २८ ।। \n\nचतुर्व्यूहावतारस्य परिपूर्णतमस्य हि ।। \n\nएवं विचित्रं चरितं विवाहानां सुमंगलम् ।। २९ ।।\n\nसर्वपापहरं पुण्यमायुर्वर्द्धनमुत्तमम् ।। \n\nमया ते कथितं राजन्किं भूयः श्रोतुमिच्छसि।।३०।। \n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे सर्वमहिष्युद्वाहोनामाष्टमोध्यायः ।। ८ ।।"
    }
]