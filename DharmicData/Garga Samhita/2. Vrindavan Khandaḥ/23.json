[
    {
        "text": "अध्यायः २३\n\n\n श्रीनारद उवाच -\n\nअथ कृष्णो गोपिकाभिः लोकजंघवनं ययौ ।\n\nवसन्तमाधवीभिश्च लताभिः संकुलं नृप ॥ १ ॥\n\nतत्पुष्पदामनिचयैः स्फुरत्सौगंधिशालिभिः ।\n\nसर्वासां हरिणा तत्र कबर्यो गुंफितास्ततः ॥ २ ॥\n\nभ्रमरध्वनिसंयुक्ते सुगंधानिलवासिते ।\n\nकालिन्दीनिकटे कृष्णो विचचार प्रियान्वितः ॥ ३ ॥\n\nकरिल्लैः पीलुभिः श्यामैः तमालैः संकुलद्रुमैः ।\n\nमहापुण्यवनं कृष्णो ययौ रासेश्वरो हरिः ॥ ४ ॥\n\nतत्र रासं समारेभे रासेश्वर्या समन्वितः ।\n\nगीयमानश्च गोपीभिरप्सरोभिः स्वराडिव ॥ ५ ॥\n\nतत्र चित्रमभूद्‌राजन् शृणु त्वं तन्मुखान्मम ।\n\nशंखचूडो मान यक्षो धनदानुचरो बली ॥ ६ ॥\n\nभूतले तत्समो नास्ति गदायुद्धविशारदः ।\n\nमन्मुकादौग्रसेनेश्च बलं श्रुत्वा महोत्कटम् ॥ ७ ॥\n\nलक्षभारमयीं गुर्वीं गदामादाय यक्षराट् ।\n\nस्वसकाशान्मधुपुरीमाययौ चण्डविक्रमः ॥ ८ ॥\n\nसभायामास्थितं प्राह कंसं नत्वा मदोद्धतः ।\n\nगदायुद्धं देहि मह्यं त्रैलोक्यविजयी भवान् ॥ ९ ॥\n\nअहं दासो भवेयं वै भवांश्च विजयी यदि ।\n\nअहं जयी चेद्भवन्तं दासं शीघ्रं करोम्यहम् ॥ १० ॥\n\nतथास्तु चोक्त्वा कंसस्तु गृहीत्वा महतीं गदाम् ।\n\nशंखचूडेन युयुधे रंगभूमौ विदेहराट् ॥ ११ ॥\n\nतयोश्च गदया युद्धं घोररूपं बभूव ह ।\n\nताडनाच्चट्चटाशब्दं कालमेघतडिद्ध्वनि ॥ १२ ॥\n\nशुशुभाते रंगमध्ये मल्लौ नाट्ये नटाविव ।\n\nइभेन्द्राविव दीर्घांगौ मृगेन्द्राविव चोद्‌भटौ ॥ १३ ॥\n\nद्वयोश्च युध्यतो राजन् परस्परजिगीषया ।\n\nविस्फुलिंगान् क्षरन्त्यौ द्वे गदे चूर्णीबभूवतुः ॥ १४ ॥\n\nकंसः प्रकुपितं यक्षं मुष्टिनाभिजघान ह ।\n\nशंखचूडोऽपि तं कंसं मुष्टिना तं तताड च ॥ १५ ॥\n\nमुष्टामुष्टि तयोरासीद्दिनानां सप्तविंशतिः ।\n\nद्वयोरक्षीणबलयोर्विस्मयं गतयोस्ततः ॥ १६ ॥\n\nशंखचूडं संगृहीत्वा कंसो दैत्याधिपो बली ।\n\nबलाच्चिक्षेप सहसा व्योम्नि तं शतयोजनम् ॥ १७ ॥\n\nशंखचूडः प्रपतितः किंचिद्‌व्याकुलमानसः ।\n\nकंसं गृहीत्वा नभसि चिक्षेपायुतयोजनम् ॥ १८ ॥\n\nआकाशात्पतितः कंसः किंचिद्व्याकुलमानसः ।\n\nयक्षं गृहीत्वा सहसा पातयामास भूतले ॥ १९ ॥\n\nशंखचूडस्तं गृहीत्वा पोथयामास भूतले ।\n\nएवं युद्धे संप्रवृत्ते चकंपे भूमिमंडलम् ॥ २० ॥\n\nमुनीन्द्रः सर्ववित्साक्षाद्‌गर्गाचार्यः समागतः ।\n\nरंगेषु वन्दितस्ताभ्यां कंसं प्राहोर्जया गिरा ॥ २१ ॥\n\nश्रीगर्ग उवाच -\n\nयुद्धं मा कुरु राजेंद्र विफलोऽयं रणोऽत्र वै ।\n\nत्वत्समानो ह्ययं वीरः शङ्खचूडो महाबलः ॥ २२ ॥\n\nतव मुष्टिप्रहारेण भृशमैरावतो गजः ।\n\nजानुभ्यां धरणीं स्पृष्ट्वा कश्मलं परमं ययौ ॥ २३ ॥\n\nअन्येऽपि बलिनो दैत्या मुष्टिना ते मृतिं गताः ।\n\nशंखचूडो न पतितः संदेहो नास्ति तच्छृणु ॥ २४ ॥\n\nपरिपूर्णतमो यो वै सोऽपि त्वां घातयिष्यति ।\n\nतथैनं शंखचूडाख्यं शिवस्यापि वरोर्जितम् ॥ २५ ॥\n\nतस्मात्प्रेम प्रकर्तव्यं शंखचूडे यदूद्वह ।\n\nयक्षराट् च त्वया कंसे कर्तव्यं प्रेम निश्चितम् ॥ २६ ॥\n\nश्रीनारद उवाच -\n\nगर्गेणोक्तौ तदा तौ द्वौ मिलित्वाऽथ परस्परम् ।\n\nपरमां चक्रतुः प्रीतिं शंखचूडयदूद्वहौ ॥ २७ ॥\n\nअथ कंसं सनुज्ञाप्य गृहं गन्तुं समुद्यतः ।\n\nगच्छन् मार्गेऽशृणोद्‌रात्रौ रासगानं मनोहरम् ॥ २८ ॥\n\nतालशब्दानुसारेण संप्राप्तो रासमंडले ।\n\nरासेश्वर्या समं रासेऽपश्यद्‌रासेश्वरं हरिम् ॥ २९ ॥\n\nश्रीराधयाऽलंकृतवामबाहुं\n\n     स्वच्छंदवक्रीकृतदक्षिणांघ्रिम् ।\n\nवंशीधरं सुंदरमंदहासं\n\n     भ्रूमंडलैर्मोहितकामराशिम् ॥ ३० ॥\n\nव्रजांगनायूथपतिं व्रजेश्वरं\n\n     सुसेवितं चामरछत्रकोटिभिः ।\n\nविज्ञाय कृष्णं ह्यतिकोमलं शिशुं\n\n     गोपीं समाहर्तुमलं मनोऽकरोत् ॥ ३१ ॥\n\nबहुलाश्व उवाच -\n\nकिं बभूव ततो रासे शंखचूडे समागते ।\n\nएतन्मे भ्रूहि विप्रेंद्र त्वं परावरवित्तमः ॥ ३२ ॥\n\nश्रीरानद उवाच -\n\nव्याघ्राननं कृष्णवर्णं तालवृक्षदशोच्छ्रितम् ।\n\nभयंकरं ललज्जिह्वं दृष्ट्वा गोप्योऽतितत्रसुः ॥ ३३ ॥\n\nदुद्रुवुः सर्वतो गोप्यो महान् कोलाहलोऽभवत् ।\n\nहाहाकारस्तदैवासीह् शंखचूडे समागते ॥ ३४ ॥\n\nशतचंद्राननां गोपीं गृहीत्वा यक्षराट् खलः ।\n\nदुद्रावाशूत्तरामाशां निःशंकः कामपीडितः ॥ ३५ ॥\n\nरुदन्तीं कृष्ण कृष्णेति क्रोशन्तीं भयविह्वलाम् ।\n\nतमन्वधावच्छ्रीकृष्णः शालहस्तो रुषा भृशम् ॥ ३६ ॥\n\nयक्षो वीक्ष्य तमायान्तं कृतान्तमिव दुर्जयम् ।\n\nगोपीं त्यक्त्वा जीवितेच्छुः प्राद्रवद्‌भयविह्वहः ॥ ३७ ॥\n\nयत्र यत्र गतो धावन् शंखचूडो महाखलः ।\n\nतत्र तत्र गतः कृष्णः शालहस्तो भृशं रुषा ॥ ३८ ॥\n\nहिमाचलतटं प्राप्तः शालमुद्यम्य यक्षराट् ।\n\nतस्थौ तत्संमुखे राजन् युद्धकामो विशेषतः ॥ ३९ ॥\n\nतस्मै चिक्षेप भगवान् शालवृक्षं भुजौजसा ।\n\nतेन घातेन पतितो वृक्षो वातहतो यथा ॥ ४० ॥\n\nपुनरुत्थाय वैकुंठं मुष्टिना तं जघान ह ।\n\nजगर्ज सहसा दुष्टो नादयम् मंडलं दिशाम् ॥ ४१ ॥\n\nगृहीत्वा तं हरिर्दोर्भ्यां भ्रामयित्वा भुजौजसा ।\n\nपातयामास भूपृष्ठे वातः पद्ममिवोद्‌धृतम् ॥ ४२ ॥\n\nशंखचूडस्तं गृहीत्वा पोथयामास भूतले ।\n\nएवं युद्धे संप्रवृत्ते चकंपे भूमिमण्डलम् ॥ ४३ ॥\n\nमुष्टिना तच्छिरश्छित्वा तस्माच्चूडामणिं हरिः ।\n\nजग्राह माधवः साक्षात्सुकृती शेवधिं यथा ॥ ४४ ॥\n\nतज्ज्योतिर्निर्गतं दीर्घं द्योतयन्मण्डलं दिशाम् ।\n\nश्रीदाम्नि श्रीकृष्णसखे लीनं जातं व्रजे नृप ॥ ४५ ॥\n\nएवं हत्वा शंखचूडं भगवान् मधुसूदनः ।\n\nमणिपाणिः पुनः शीघ्रमाययौ रासमंडलम् ॥ ४६ ॥\n\nचंद्राननायै च मणिं दत्त्वा तं दीनवत्सलः ।\n\nपुनर्गोपीनणैः सार्धं रासं चक्रे हरिः स्वयम् ॥ ४७ ॥"
    }
]