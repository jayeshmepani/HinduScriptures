[
    {
        "text": "अध्यायः ०६\n\n\n श्रीबहुलाश्व उवाच -\n\nकंसः कोऽयं दैत्यो महाबलपराक्रमः ।\n\nतस्य जन्मानि कर्माणि ब्रूहि देवर्षिसत्तम ॥ १ ॥\n\nश्रीनारद उवाच -\n\nसमुद्रमथने पूर्वं कालनेमिर्महासुरः ।\n\nयुयुधे विष्णुना सार्द्धं युद्धे तेन हतो बलात् ॥ २ ॥\n\nशुक्रेण जीवितस्तत्र संजीविन्या च विद्यया ।\n\nपुनर्विष्णुं योद्धुकाम उद्योगं मनसाकरोत् ॥ ३ ॥\n\nतपस्तेपे तदा दैत्यो मन्दराचलसन्निधौ ।\n\nनित्यं दूर्वारसं पीत्वा भजन्देवं पितामहम् ॥ ४ ॥\n\nदिव्येषु शतवर्षेषु व्यतीतेषु पितामहः ।\n\nअस्थिशेषं सवल्मीकं वरं ब्रूहीत्युवाच तम् ॥ ५ ॥\n\nब्रह्माण्डे ये स्थिता देवा विष्णुमूला महाबलाः ।\n\nतेषां हस्तैर्न मे मृत्युः पूर्णानामपि मा भवेत् ॥ ६ ॥\n\nब्रह्मोवाच -\n\nदुर्लभोऽयं वरो दैत्य यस्त्वया प्रार्थितः परः ।\n\nकालान्तरे ते प्राप्तः स्यान्मद्वाक्यं न मृषा भवेत् ॥ ७ ॥\n\nश्रीनारद उवाच -\n\nकौमारेऽपि महामल्लैः सततं स युयोध ह ।\n\nउग्रसेनस्य पत्‍न्यां कौ जन्म लेभेऽसुरः पुनः ॥ ८ ॥\n\nजरासंधो मगधेंद्रो दिग्जयाय विनिर्गतः ।\n\nयमुनानिकटे तस्य शिबिरोऽभूदितस्ततः ॥ ९ ॥\n\nद्विपः कुवलयापीडः सह्स्रद्विपसत्त्वभूत् ।\n\nबभञ्ज श्रृङ्खलासङ्घं दुद्राव शिबिरान्मदी ॥ १० ॥\n\nनिपातयन्स शिबिरान्गृहांश्च भूभृतस्तटान् ।\n\nरंगभूम्यामाजगाम यत्र कंसोऽप्ययुध्यत ॥ ११ ॥\n\nपलायितेषु मल्लेषु कंसस्तं तु समागतम् ।\n\nशुण्डाशुण्डे सङ्गृहीत्वा पातयामास भूतले ॥ १२ ॥\n\nपुनर्गृहीत्वा हस्ताभ्यां भ्रामयित्वोग्रसेनजः ।\n\nजरासन्धस्य सेनायां चिक्षेप शतयोजनम् ॥ १३ ॥\n\nतदद्‌भुतं बलं दृष्ट्वा प्रसन्नो मगधेश्वरः ।\n\nअस्तिप्राप्ती ददौ कन्ये तस्मै कंसाय शंसिते ॥ १४ ॥\n\nअश्वार्बुदं हस्तिलक्षं रथानां च त्रिलक्षकम् ।\n\nअयुतं चैव दासीनां पारिबर्हं जरासुतः ॥ १५ ॥\n\nद्वंद्वयोधी ततः कंसो भुजवीर्यमदोद्धतः ।\n\nमाहिष्मतीं ययौ वीरोऽथैकाकी चण्डविक्रमः ॥ १६ ॥\n\nचाणूरो मुष्टिकः कूटः शलस्तोशलकस्तथा ।\n\nमाहिष्मतीपतेः पुत्रा मल्ला युद्धजयैषिणः ॥ १७ ॥\n\nकंसस्तानाह साम्नापि दीयध्वं रंगमेव हे ।\n\nअहं दासो भवेयं वो भवंतो जयिनो यदि ॥ १८ ॥\n\nअहं जयी चेद्‌भवतो दासान्सर्वान्करोम्यहम् ।\n\nसर्वेषां पश्यतां तेषां नागराणां महात्मनाम् ॥ १९ ॥\n\nइति प्रतिज्ञां कृत्वाथ युयुधे तैर्जयैषिभिः ।\n\nयदागतं स चाणूरं गृहीत्वा यादवेश्वरः ॥ २० ॥\n\nभूपृष्ठे पोथयामास शब्दमुच्चैः समुच्चरन् ।\n\nतदाऽऽयान्तं मुष्टिकाख्यं मुष्टिभिर्युधि निर्गतम् ॥ २१ ॥\n\nएकेन मुष्टिना तं वै पातयामास भूतले ।\n\nकूटं समागतं कंसो गृहीत्वा पादयोश्च तम् ॥ २२ ॥\n\nभुजमास्फोट्य धावन्तं शलं नीत्वा भुजेन सः ।\n\nपातयित्वा पुनर्नीत्वा भूमिं तं विचकर्ष ह ॥ २३ ॥\n\nअथ तोशलकं कंसो गृहीत्वा भुजयोर्बलात् ।\n\nनिपात्य भूमावुत्थाप्य चिक्षेप दशयोजनम् ॥ २४ ॥\n\nदासभावे च तान्कृत्वा तैः सार्द्धं यादवेश्वरः ।\n\nमद्वाक्येन ययावाशु प्रवर्षणगिरिं वरम् ॥ २५ ॥\n\nतस्मै निवेद्याभिप्रायं युयुधे वानरेण सः ।\n\nद्विविदेनापि विंशत्या दिनैः कंसो ह्यविश्रमम् ॥ २६ ॥\n\nद्विविदो गिरिमुत्पाट्य चिक्षेप तस्य मूर्द्धनि ।\n\nकंसो गिरिं गृहीत्वा च तस्योपरि समाक्षिपत् ॥ २७ ॥\n\nद्विविदो मुष्टिना कंसं घातयित्वा नभो गतः ।\n\nधावन्कंसश्च तं नीत्वा पातयामास भूतले ॥ २८ ॥\n\nमूर्छितस्तत्प्रहारेण परं कल्मषमाययौ ।\n\nक्षीणसत्त्वश्चूर्णितोऽस्थिदासभावं गतस्तदा ॥ २९ ॥\n\nतेनैवाथ गतः कंसः ऋष्यमूकवनं ततः ।\n\nतत्र केशी महादैत्यो हयरूपो घनस्वनः ॥ ३० ॥\n\nमुष्टिभिस्ताडयित्वा तं वशीकृत्यारुरोह तम् ।\n\nइत्थं कंसो महावीर्यो महेंद्राख्यं गिरिं ययौ ॥ ३१ ॥\n\nशतवारं चोज्जहार गिरिमुत्पाट्य दैत्यराट् ।\n\nपुनस्तत्र स्थितं रामं क्रोधसंरक्तलोचनम् ॥ ३२ ॥\n\nप्रलयार्कप्रभं दृष्ट्वा ननाम शिरसा मुनिम् ।\n\nपुनः प्रदक्षिणीकृत्य तदंघ्र्योर्निपपात ह ॥ ३३ ॥\n\nततः शान्तो भार्गवोऽपि कंसं प्राह महोग्रदृक् ।\n\nहे कीटमर्कटीडिंभ तुच्छोऽसि मशको यथा ॥ ३४ ॥\n\nअद्यैव त्वां हन्मि दुष्ट क्षत्रियं वीर्यमानिनम् ।\n\nमत्समीपे धनुरिदं लक्षभारसमं महत् ॥ ३५ ॥\n\nइदं च विष्णुना दत्तं शंभवे त्रैपुरे युधि ।\n\nशंभोः करादिह प्राप्तं क्षत्रियाणां वधाय च ॥ ३६ ॥\n\nयदि चेदं तनोषि त्वं तदा च कुशलं भवेत् ।\n\nचेदस्य कर्षणं न स्याद्‌घातयिष्यामि ते बलम् ॥ ३७ ॥\n\nश्रुत्वा वचस्तदा दैत्यः कोदण्डं सप्ततालकम् ।\n\nगृहीत्वा पश्यतस्तस्य सज्जं कृत्वाथ लीलया ॥ ३८ ॥\n\nआकृष्य कर्णपर्यंतं शतवारं ततान ह ।\n\nप्रत्यञ्चास्फोटनेनैव टङ्कारोऽभूत्तडित्स्वनः ॥ ३९ ॥\n\nननाद तेन ब्रह्माण्डं सप्त लोकैर्बिलैः सह ।\n\nविचेलुर्दिग्गजास्तारा ह्यपतन् भूमिमंडले ॥ ४० ॥\n\nधनुः संस्थाप्य तत्कंसो नत्वा नत्वाह भार्गवम् ।\n\nहे देव क्षत्रियो नास्मि दैत्योऽहं ते च किंकरः ॥ ४१ ॥\n\nतव दासस्य दासोऽहं पाहि मां पुरुषोत्तम ।\n\nश्रुत्वा प्रसन्नः श्रीरामस्तस्मै प्रादाद्धनुश्च तत् ॥ ४२ ॥\n\nश्रीजामदग्न्य उवाच -\n\nयत्कोदण्डं वैष्णवं तद्‌येन भंगीभविष्यति ।\n\nपरिपूर्णतमो नात्र सोऽपि त्वां घातयिष्यति ॥ ४३ ॥\n\nश्रीनारद उवाच -\n\nअथ नत्वा मुनिं कंसो विचरन्स मदोन्मदः ।\n\nन केऽपि युयुधुस्तेन राजानश्च बलिं ददुः ॥ ४४ ॥\n\nसमुद्रस्य तटे कंसो दैत्यं नाम्ना ह्यघासुरम् ।\n\nसर्पाकारं च फीत्कारैर्लेलिहानं ददर्श ह ॥ ४५ ॥\n\nआगच्छन्तं दशन्तं च गृहीत्वा तं निपात्य सः ।\n\nचकार स्वगले हारं निर्भयो दैत्यराड् बली ॥ ४६ ॥\n\nप्राच्यां तु बंगदेशेषु दैत्योऽरिष्टो महावृषः ।\n\nतेन सार्द्धं स युयुधे गजेनापि गजो यथा ॥ ४७ ॥\n\nशृङ्गाभ्यां पर्वतानुच्चांश्चिक्षेप कंसमूर्द्धनि ।\n\nकंसो गिरिं संगृहीत्वा चाक्षिपत्तस्य मस्तके ॥ ४८ ॥\n\nजघान मुष्टिनारिष्टं कंसो वै दैत्यपुंगवः ।\n\nमूर्च्छितं तं विनिर्जित्य तेनोदीचीं दिशं गतः ॥ ४९ ॥\n\nप्राग्ज्योतिषेश्वरं भौमं नरकाख्यं महाबलम् ।\n\nउवाच कंसो युद्धार्थी युद्धं मे देहि दैत्यराट् ॥ ५० ॥\n\nअहं दासो भवेयं वो भवन्तो जयिनो यदि ।\n\nअहं जयो चेद्‌भवतो दासान्सर्वान्करोम्यहम् ॥ ५१ ॥\n\nश्रीनारद उवाच -\n\nपूर्वं प्रलंबो युयुधे कंसेनापि महाबलः ।\n\nमृगेन्द्रेण मृगेन्द्रोऽद्रावुद्‌भटेन यथोद्‌भटः ॥ ५२ ॥\n\nमल्लयुद्धे गृहीत्वा तं कंसो भूमौ निपात्य च ।\n\nपुनर्गृहीत्वा चिक्षेप प्राग्ज्योतिषपुरं प्रति ॥ ५३ ॥\n\nआगतो धेनुको नाम्ना कंसं जग्राह रोषतः ।\n\nनोदयामास दूरेण बलं कृत्वाऽथ दारुणम् ॥ ५४ ॥\n\nकंसस्तं नोदयामास धेनुकं शतयोजनम् ।\n\nनिपात्य चूर्णयामास तदङ्गं मुष्टिभिर्दृढैः ॥ ५५ ॥\n\nतृणावर्तो भौमवाक्यात्कंसं नीत्वा नभो गतः ।\n\nतत्रैव युयुधे दैत्य ऊर्ध्वं वै लक्षयोजनम् ॥ ५६ ॥\n\nकंसोऽनन्तबलं कृत्वा दैत्यं नीत्वा तदाम्बरात् ।\n\nभूमौ स पातयामास बमन्तं रुधिरं मुखात् ॥ ५७ ॥\n\nतुण्डेनाथ ग्रसन्तं च बकं दैत्यं महाबलम् ।\n\nकंसो निपातयामास मुष्टिना वज्रघातिना ॥ ५८ ॥\n\nउत्थाय दैत्यो बलवान् सितपक्षो घनस्वनः ।\n\nक्रोधयुक्तः समुत्पत्य तीक्ष्णतुण्डोऽग्रसच्च तम् ॥ ५९ ॥\n\nनिगीर्णोऽपि स वज्राङ्‌गो तद्‌गले रोधकृच्च यः ।\n\nसद्यश्चच्छर्द तं कंसं क्षतकण्ठो महाबकः ॥ ६० ॥\n\nकंसो बकं संगृहीत्वा पातयित्वा महीतले ।\n\nकराभ्यां भ्रामयित्वा च युद्धे तं विचकर्ष ह ॥ ६१ ॥\n\nतत्स्वसारं पूतनाख्यां योद्धुकमामवस्थिताम् ।\n\nतामाह कंसः प्रहसन्वाक्यं मे शृणु पूतने ॥ ६२ ॥\n\nस्त्रिया सार्धमहं युद्धं न करोमि कदाचन ।\n\nबकासुरः स्यान्मे भ्राता त्वं च मे भगिनी भव ॥ ६३ ॥\n\nततोऽनन्तबलं कंसं वीक्ष्य भौमोऽपि धर्षितः ।\n\nचकार सौहृदं कंसे साहाय्यार्थं सुरान्प्रति ॥ ६४ ॥"
    }
]