[
    {
        "text": "अध्यायः ६\n\n\n उग्रसेन उवाच -\n\nकर्मग्रहो गृहस्थोऽयं श्रीकृष्णस्य महात्मनः ॥\n\nसेवां वै केन विधिना कुर्यात्तद्‍ब्रूहि मे मुने ॥१॥\n\nभक्त्यंकुरो यस्य नास्ति वास्ति तस्य न वर्द्धते ॥\n\nतस्य केन प्रकारेण प्रसन्नः स्याद्धरिः स्वयम् ॥२॥\n\nश्रीव्यास उवाच -\n\nयदि भक्त्यंकुरो न स्यात्सत्संगेन स जायते ॥\n\nबलाद्विवर्द्धते तस्मात्सतां संगं समाचरेत् ॥३॥\n\nकृष्णसेवाविधिं तुभ्यं वक्ष्यामि सुलभं परम् ॥\n\nयया गृहस्थोऽयं शीघ्रं श्रीकृष्णं प्राप्नुयान्नृप ॥४॥\n\nआचार्य्यं कुलसंभूतं श्रीकृष्णध्यानतत्परम् ॥\n\nएतादृशं गुरुं कृत्वा सिद्धो भवति मानवः ॥५॥\n\nगुरोः सेवाविधिं शिक्षेच्छ्रीकृष्णस्य महात्मनः ॥६॥\n\nविष्णुदीक्षाविहीनस्य सर्वं भवति निष्फलम् ॥\n\nनिर्गुरोर्दर्शनं कृत्त्वा हतपुण्यो भवेन्नरः ॥७॥\n\nउत्तराभिमुखं शश्वत्कारयेद्धरिमंदिरम् ॥\n\nतत्र सिंहासनं प्रोच्यं सपीठं कुंभमण्डितम् ॥८॥\n\nसच्चिदानन्द नाम स्यात्सोपानत्रयभूषितम् ॥\n\nमहार्हवस्त्रैराच्छन्नं तत्र तुल्यासनं मृदु ॥९॥\n\nपार्श्वोपबर्हणयुतं स्फुरद्धेमांबरावृतम् ॥\n\nनानाचित्रयुतैः कुड्यैरन्तःपटसमन्वितैः ॥१०॥\n\nसर्वतोमंडलैस्तद्वत्तोरणैः समलंकृतम् ॥\n\nगवाक्षवारियन्त्राढ्यं चतुःशालसुजालकैः ॥११॥\n\nराजतप्राङ्गणो देशः सभामण्डपमण्डितः ॥\n\nतत्र प्राङ्गणमध्ये तु तुलसीमन्दीरं शुभम् ॥१२॥\n\nमन्दिरस्य बहिर्द्वारि कारयेद्दीपिकाद्वयम् ॥\n\nतथा वै कृत्रिमं राजन् सिंहद्वयमधिष्ठितम् ॥१३॥\n\nसुवर्णशिखरस्याधश्चक्रं च शिखरोपरि ॥\n\nद्वारेऽपि हरिनामानि प्रालेख्यानि शुभानि च ॥१४॥\n\nशंखं पद्मं गदां शार्ङ्गमालेख्यं भित्तिपार्श्वयोः ॥\n\nइषुधी च तथा बाणः सव्ये दक्षिण एव च ॥१५॥\n\nतथा मन्दिरपृष्ठे वै शतचंद्रं च नंदकम् ॥\n\nहलं च मुसलं चैव लेखनीयं प्रयत्‍नतः ॥१६॥\n\nसिंहासनस्य पृष्ठे तु गोप्यो गावस्तथैव च ॥\n\nगोपालास्तत्र सोपाने कपाटे विजयो जयः ॥१७॥\n\nदेहल्यां कल्पवृक्षश्च स्तम्भेषु च लतां शुभाम् ॥\n\nयत्र तत्र च कुड्येषु श्रीगंगा पापहारिणी ॥१८॥\n\nवृंदावनं गोवर्धनं यमुनापुलिनानि च ॥\n\nतथा वै चीरहरणमालेख्यं रासमण्डलम् ॥१९॥\n\nचित्रकूटः पञ्चवटी लेखनीयं प्रयत्‍नतः ॥\n\nरामरावणयोर्युद्धं जानकीहरणं विना ॥२०॥\n\nदशावतारचित्राणि नरनारायणाश्रमः ॥\n\nसप्तपुर्य्यस्त्रयो ग्रामा नवारण्यं नवोपराः ॥२१॥\n\nएवं लिखित्वा चित्राणि मन्दिरं कारयेद्‍बुधः ॥\n\nवंशीभावोद्यतकरं वक्रीभूतांघ्रिदक्षिणम् ॥२२॥\n\nकिशोराकृति कृष्णस्य रूपं सेव्यतमं स्मृतम् ॥\n\nतत्प्रतिष्ठां विधायाशु गुरुहस्तेन मंदिरे ॥२३॥\n\nभक्तः परमया भक्त्या स्थापयेत्तत्परो भवेत् ॥\n\nतत्प्रसादे च रसनां घ्राणं च तुलसीदले ॥\n\nन्यसेत्कर्णौ तत्कथायामेवं सेवापरो भवेत् ॥२४॥\n\nअहर्निशं कृष्णसेवां यः करोति च भाववित् ॥\n\nतं प्रेमलक्षणं भक्तं विदुर्भागवतोत्तमाः ॥२५॥\n\nअश्वमेधसहस्राणि राजसूयशतानि च ॥\n\nराजन् श्रीकृष्णसेवायाः कलां नार्हंति षोडशीम् ॥२६॥\n\nश्रीकृष्णदेशिकस्यापि यः कुर्याद्दर्शनं नरः ॥\n\nकोटिजन्मकृतैः पापैर्मुच्यते नात्र संशयः ॥२७॥\n\nदेहांते तं समानेतुं श्यामसुन्दरविग्रहाः ॥\n\nरथं नीत्वा प्रधावन्ति गोलोकात्कृष्णपार्षदाः ॥२८॥"
    }
]