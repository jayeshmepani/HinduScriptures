[
    {
        "text": "अध्यायः २०\n\n\n श्रीनारद उवाच -\n\nएकदा कृष्णचंद्रस्य दर्शनार्थं परस्य च ।\n\nदुर्वासा मुनिशार्दूलो व्रजमंडलमाययौ ॥ १ ॥\n\nकालिंदीनिकटे पुण्ये सैकते रमणस्थले ।\n\nमहावनसमीपे च कृष्णमाराद्ददर्श ह ॥ २ ॥\n\nश्रीमन्मदनगोपालं लुठंतं बालकैः सह ।\n\nपरस्परं प्रयुद्ध्यंतं बालकेलिं मनोहरम् ॥ ३ ॥\n\nधूलिधूसरसर्वांगं वक्रकेशं दिगंबरम् ।\n\nधावंतं बालकैः सार्द्धं हरिं वीक्ष्य स विस्मितः ॥ ४ ॥\n\nश्रीमुनिरुवाच -\n\nस ईश्वरोऽयं भगवान्कथं बालैर्लुठन् भुवि ।\n\nअयं तु नंदपुत्रोऽस्ति न श्रीकृष्णः परात्परः ॥ ५ ॥\n\nश्रीनारद उवाच -\n\nइत्थं मोहं गते तत्र दुर्वाससि महामुनौ ।\n\nक्रीडन्कृष्णस्तत्समीपे तदंके ह्यागतः स्वयम् ॥ ६ ॥\n\nपुनर्विनिर्गतो ह्यंकाद्‌बालसिंहावलोकनः ।\n\nहसन्कलं ब्रुवन्कृष्णः संमुखः पुनरागतः ॥ ७ ॥\n\nहसतस्तस्य च मुखे प्रविष्टः श्वसनैर्मुनिः ।\n\nददर्शान्यं महालोकं सारण्यं जनवर्जितम् ॥ ८ ॥\n\nअरण्येषु भ्रमंस्तत्र कुतः प्राप्त इति ब्रुवन् ।\n\nतदैवाजगरेणापि निगीर्णोऽभून्महामुनिः ॥ ९ ॥\n\nब्रह्मांडं तत्र ददृशे सलोकं सबिलं परम् ।\n\nभ्रमन्द्वीपेषु स मुनिः स्थितोऽभूत्पर्वते सिते ॥ १० ॥\n\nतपस्तताप वर्षाणां शतकोटीः प्रभुं भजन् ।\n\nनैमित्तिकाख्ये प्रलये प्राप्ते विश्वभयंकरे ॥ ११ ॥\n\nआगच्छंतः समुद्रास्ते प्लावयंतो धरातलम् ।\n\nवहंस्तेषु च दुर्वासा न प्रापांतं जलस्य च ॥ १२ ॥\n\nव्यतीते युगसाहस्त्रे मग्नोऽभूद्‌विगतस्मृतिः ।\n\nपुनर्जलेषु विचरन्नंडमन्यं ददर्श ह ॥ १३ ॥\n\nतच्छिद्रे च प्रविष्टोऽसौ दिव्यां सृष्टिं गतस्ततः ।\n\nतडंडमूर्ध्नि लोकेषु विधेरायुःसमं चरन् ॥ १४ ॥\n\nएव्ं छिद्रं तत्र वीक्ष्य प्राविशत्स हरिं स्मरन् ।\n\nबहिर्विनिर्गतो ह्यंडाद्ददर्शाशु महाजलम् ॥ १५ ॥\n\nतस्मिन् जले तु लक्ष्यंते कोटिशो ह्यंडराशयः ।\n\nततो मुनिर्जलं पश्यन् ददर्श विरजां नदीम् ॥ १६ ॥\n\nतत्पारं प्रगतः साक्षाद्‌गोलोकं प्राविशन्मुनिः ।\n\nवृंदावनं गोवर्द्धनं यमुनापुलिनं शुभम् ॥ १७ ॥\n\nदृष्ट्वा प्रसन्नः स मुनिर्निकुंजं प्राविशत्तदा ।\n\nगोपगोपीगणवृतं गवां कोटिभिरन्वितम् ॥ १८ ॥\n\nअसंख्यकोटिमार्तंड ज्योतिषां मंडले ततः ।\n\nदिव्ये लक्षदले पद्मे स्थितं राधापतिं हरिम् ॥ १९ ॥\n\nपरिपूर्णतमं साक्षाच्छ्रीकृष्णं पुरुषोत्तमम् ।\n\nअसंख्यब्रह्मांडपतिं गोलोकं स्वं ददर्श ह ॥ २० ॥\n\nश्रीकृष्णास्यापि हसतः प्रविष्टस्तन्मुखे मुनिः ।\n\nपुनर्विनिर्गतोऽपश्यद्‌बालं श्रीनंदनंदनम् ॥ २१ ॥\n\nकालिंदीनिकटे पुण्ये सैकते रमणस्थले ।\n\nबालकैः सहितं कृष्णं विचरंतं महावने ॥ २२ ॥\n\nतदा मुनिश्च दुर्वासा ज्ञात्वा कृष्णं परात्परम् ।\n\nश्रीनंदनंदनं नत्वा नत्वा प्राह कृतांजलिः ॥ २३ ॥\n\nमुनिरुवाच -\n\nबालं नवीनशतपत्रविशालनेत्रं\n\n     बिंबाधरं सजलमेघरुचिं मनोज्ञम् ।\n\nमंदस्मितं मधुरसुंदरमंदयानं\n\n     श्रीनंदनंदनमहं मनसा नमामि ॥ २४ ॥\n\nमंजीरनूपुररणन्नवरत्‍नकांची\n\n     श्रीहारकेसरिनखप्रतियंत्रसंघम् ।\n\nदृष्ट्याऽऽर्तिहारिमषिबिन्दुविराजमानं\n\n     वंदे कलिंदतनुजातटबालकेलिम् ॥ २५ ॥\n\nपूर्णेन्दुसुंदरमुखोपरि कुंचिताग्राः\n\n     केशा नवीनघननीलनिभाः स्फुरंति ।\n\nराजंत आनतशिरःकुमुदस्य यस्य\n\n     नंदात्मजाय सबलाय नमो नमस्ते ॥ २६ ॥\n\nश्रीनंदनंदनस्तोत्रं प्रातरुत्थाय यः पठेत् ।\n\nतन्नेत्रगोचरो याति सानंदं नंदनंदनः ॥ २७ ॥\n\nश्रीनारद उवाच -\n\nइति प्रणम्य श्रीकृष्णं दुर्वासा मुनिसत्तमः ।\n\nतं ध्यायन्प्रजपन्प्रागाद्‌बदर्याश्रममुत्तमम् ॥ २८ ॥\n\nइत्थं देवर्षिवर्येण नारदेन महात्मना ।\n\nकथितं कृष्नचरितं बहुलाश्वाय धीमते ॥ २९ ॥\n\nमया थे कथितं ब्रह्मन् यशः कलिमलापहम् ।\n\nचतुष्पदार्थदं दिव्यं किं भूयः श्रोतुमिच्छसि ॥ ३० ॥\n\nश्री शौनक उवाच -\n\nबहुलाश्वो मैथिलेंद्रः किं पप्रच्छ महामुनिम् ।\n\nनारदं ज्ञानदं शांतं तन्मे ब्रूहि तपोधन ॥ ३१ ॥\n\nश्रीगर्ग उवाच -\n\nनारदं ज्ञानदं नत्वा मानदो मैथिलो नृपः ।\n\nपुनः पप्रच्छ कृष्णस्य चरितं मंगलायनम् ॥ ३२ ॥\n\nश्रीबहुलाश्व उवाच -\n\nश्रीकृष्णो भगवान्साक्षात्परमानंदविग्रहं ।\n\nपरं चकार किं चित्रं चरित्रं वद मे प्रभो ॥ ३३ ॥\n\nपूर्वावतारैश्चरितं कृतं वै मंगलायनम् ।\n\nअपरं किं तु कृष्णस्य पवित्रं चरितं परम् ॥ ३४ ॥\n\nश्रीनारद उवाच -\n\nसाधु साधु त्वया पृष्टं चरित्रं मंगलं हरेः ।\n\nतत्तेऽहं संप्रवक्ष्यामि वृंदारण्ये च यद्यशः ॥ ३५ ॥\n\nइदं गोलोकखंडं च गुह्यं परममद्‌भुतं । \n\nश्रीकृष्णेन प्रकथितं गोलोके रासमंडले ॥ ३६ ॥ \n\nनिकुंजे राधिकायै च राधा मह्यं ददाविदम् ।\n\nमया तुभ्यं श्रावितं च दत्तं सर्वार्थदं परम् ॥ ३७ ॥\n\nइदं पठित्वा विप्रस्तु सर्वशास्त्रार्थगो भवेत् ।\n\nश्रुत्वेदं चक्रवर्ती स्यात् क्षत्रियश्चंडविक्रमः ॥ ३८ ॥\n\nवैश्यो निधिपतिर्भूयाच्छूद्रो मुच्येत बंधनात् ।\n\nनिष्कामो योऽपि जगति जीवन्मुक्तः स जायते ॥ ३९ ॥\n\nयो नित्यं पठते सम्यग्भक्तिभावसमन्वितः ।\n\nस गच्छेत्कृष्णचंद्रस्य गोलोकं प्रकृतेः परम् ॥ ४० ॥"
    }
]