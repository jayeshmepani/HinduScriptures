[
    {
        "text": "अध्यायः २६\n\n\n\nशंखचूडोपाख्यानम् -\n\n\n\n<poem>\n श्रीबहुलाश्व उवाच -\n\nअघासुरादिदैत्यानां ज्योतिः कृष्णे समाविशत् ।\n\nश्रीदाम्नि शंखचूडस्य कस्माल्लीनं बभूव ह ॥ १ ॥\n\nएतद्‌वद महाबुद्धे त्वं परावरवित्तम ।\n\nअहो श्रीकृष्णचंद्रस्य चरितं परमाद्‌भुतम् ॥ २ ॥\n\nपुरा गोलोकवृत्तान्तं नारायणमुखाच्छ्रुतम् ।\n\nसर्वपापहरं पुण्यं शृणु राजन् महामते ॥ ३ ॥\n\nराधा श्रीर्विरजा भूश्च तिस्रः पत्‍न्योऽभवन्हरेः ।\n\nतासां राधा प्रियाऽतीव श्रीकृष्णस्य महात्मनः ॥ ४ ॥\n\nराधिकासमया राजन् कोटिचंद्रप्रकाशया ।\n\nकुंजे विरजया रेमे एकान्ते चैकदा प्रभुः ॥ ५ ॥\n\nसपत्‍नीसहितं कृष्णं राधा श्रुत्वा सखीमुखात् ।\n\nअतीव विमना जाता सपत्‍नीसौख्यदुःखिता ॥ ६ ॥\n\nशतयोजनविस्तारं शतयोजनमूर्ध्वगम् ।\n\nकोट्यश्विनीसमायुक्तं कोटिसूर्यसमप्रभम् ॥ ७ ॥\n\nविचित्रवर्णसौवर्णमुक्तादामविलंबितम् ।\n\nपताकाहेमकलशैः कोटिभिर्मंडितं रथम् ॥ ८ ॥\n\nसमारुह्य सखीनां सा वेत्रहस्तैर्दशार्बुदैः ।\n\nहरिं द्रष्टुं जगामाशु श्रीराधा भगवत्प्रिया ॥ ९ ॥\n\nतन्निकुंजे द्वारपालं श्रीदामानं महाबलम् ।\n\nहरिन्यस्तं समालोक्य तं निर्भर्त्स्य सखीजनैः ॥ १० ॥\n\nवेत्रैः सन्ताड्य सहसा द्वारि गन्तुं समुद्यता ।\n\nसखीकोलाहलं श्रुत्वा हरिरंतरधीयत ॥ ११ ॥\n\nराधाभयाच्च विरजा नदी भूत्वाऽवहत्तदा ।\n\nकोटियोजनमायामं गोलोकं सहसा नदी ॥ १२ ॥\n\nसहसा कुण्डलीकृत्वा शुशुभेऽब्धिरिवावनिम् ।\n\nरत्‍नपुष्पैर्विचित्रांगा यथोष्णिङ्‌मुद्रिता तथा ॥ १३ ॥\n\nहरिं गतं तं विज्ञाय नदीभूतां च तां तथा ।\n\nआलोक्य तन्निकुञ्जं च स्वकुञ्जं राधिका ययौ ॥ १४ ॥\n\nअथ कृष्णो नदीभूतां विरजां विरजांबराम् ।\n\nसविग्रहां चकाराशु स्ववरेण नृपेश्वर ॥ १५ ॥\n\nपुनर्विरजया सार्धं विरजातीरजे वने ।\n\nनिकुंजवृंदकारण्ये चक्रे रासं हरिः स्वयम् ॥ १६ ॥\n\nविरजायां सप्त सुता बभूवुः कृष्णतेजसा ।\n\nनिकुंजं ते ह्यलंचक्रुः शिशवो बाललीलया ॥ १७ ॥\n\nएकदा तैः कलिरभूल्लघुर्ज्येष्ठश्च ताडितः ।\n\nपलायमानो भयभृन्मातुः क्रोडे जगाम ह ॥ १८ ॥\n\nतल्लालनं समारेभे समाश्वास्य सुतं सती ।\n\nतदा वै भगवान् साक्षात्तत्रैवान्तरधीयत ॥ १९ ॥\n\nरुषा सुतं शशापेयं श्रीकृष्णविरहातुरा ।\n\nत्वं जलं भव दुर्बुद्धे कृष्णविच्छेदकारकः ॥ २० ॥\n\nकदापि त्वं जलं मर्त्या न पिबंतु कदाचन ।\n\nज्येष्ठान् शशाप व्रजत मेदिनीं कलिकारकाः ॥ २१ ॥\n\nजलरूपा पृथग्याना न समेता भविष्यथ ।\n\nनैमित्तिकं च भवतां मेलनं स्यात्सदा लये ॥ २२ ॥\n\nश्रीनारद उवाच -\n\nइत्थं ते मातृशापेन धरणीं वै समागताः ।\n\nप्रियव्रतरथांगानां परिखासु समास्थिताः ॥ २३ ॥\n\nलवणेक्षुसुरासर्पिर्दधिदुग्धजलार्णवाः ।\n\nबभूवुः सप्त ते राजन्नक्षोभ्याश्च दुरत्ययाः ॥ २४ ॥\n\nदुर्विगाह्याश्च गंभीरा आयामं लक्षयोजनात् ।\n\nद्विगुणं द्विगुणं जातं द्वीपे द्वीपे पृथक् पृथक ॥ २५ ॥\n\nअथ पुत्रेषु यातेषु पुत्रस्नेहातिविह्वला ।\n\nस्वप्रियां तां विरहिणीमेत्य कृष्णो वरं ददौ ॥ २६ ॥\n\nकदा न ते मे विच्छेदो मयि भीरु भविष्यति ।\n\nस्वतेजसा स्वपुत्राणां सदा रक्षां करिष्यसि ॥ २७ ॥\n\nअथ राधां विरहिणीं ज्ञात्वा कृष्णो हरिः स्वयम् ।\n\nश्रीदाम्ना सह वैदेह तन्निकुंजं समाययौ ॥ २८ ॥\n\nनिकुञ्जद्वारि संप्राप्तं ससखं प्राणवल्लभम् ।\n\nवीक्ष्य मानवती भूत्वा राधा प्राह हरिं वचः ॥ २९ ॥\n\nतत्रैव गच्छ यत्राभूत्स्नेहस्ते नूतनो हरे ।\n\nनदीभूता हि विरजा नदो भवितुमर्हसि ॥ ३० ॥\n\nकुरु वासं तन्निकुंजे मया ते किं प्रयोजनम् ।\n\nश्रीनारद उवाच -\n\nइति श्त्वाऽथ भगवान् तन्निकुंजं जगाम ह ॥ ३१ ॥\n\nश्रीकृष्ण मित्रं श्रीदामा राधां प्राह रुषा वचः ।\n\nपरिपूर्णतमः साक्षाच्छ्रीकृष्णो भगवान् स्वयम् ॥ ३२ ॥\n\nअसंख्यब्रह्मांडपतिर्गोलोकेषु विराजते ।\n\nत्वादृशीः कोटिशः शक्तीः कर्तुं शक्तः परात्परः ॥ ३३ ॥\n\nतं विनिंदसि राधे त्वं\n\n     मानं मा कुरु मा कुरु ।\n\nराधोवाच -\n\nहे मूढ पितरं स्तुत्वा\n\n     मातरं मां विनिन्दसि ॥ ३४ ॥\n\nराक्षसो भव दुर्बुद्धे गोलोकाच्च बहिर्भव ।\n\nश्रीदामोवाच -\n\nअनुकूलेन कृष्णेन जातं मानं शुभे तव ॥ ३५ ॥\n\nतस्माद्‌भुवि परात्कृष्णात् परिपूर्णतमात्प्रभो ।\n\nशतवर्षं ते वियोगो भविष्यति न संशयः ॥ ३६ ॥\n\nश्रीनारद उवाच -\n\nएवं परस्परं शापात् स्वकृताद्‌भयभीतयोः ।\n\nअतीव चिन्तां गतयोराविरासीत्स्वयं प्रभुः ॥ ३७ ॥\n\nश्रीभगवानुवाच -\n\nवचनं वै स्वनिगमं दूरीकृर्तुं क्षमोऽस्म्यहम् ।\n\nभक्तानां वचनं राधे दूरीकर्तुं न च क्षमः ॥ ३८ ॥\n\nमा शोचं कुरु कल्याणि वरं मे शृणु राधिके ।\n\nमासं मासं वियोगांते दर्शनं मे भविष्यति ॥ ३९ ॥\n\nभुवो भारावताराय कल्पे वाराहसंज्ञके ।\n\nभक्तानां दर्शनं दातुं गमिष्यामि त्वया सह ॥ ४० ॥\n\n\n\nश्रीदमन् शृणु मे वाक्यमंशेन त्वसुरो भव ।\n\nवैवस्वतान्तरे रासे हेलनं मे करिष्यसि ॥ ४१ ॥\n\nमद्धस्तेन च ते मृत्युर्भविष्यति न संशयः ।\n\nपुनः स्वविरहं पूर्वं प्राप्स्यसि त्वं वरान्मम ॥ ४२ ॥\n\nश्रीनारद उवाच -\n\nएवं शापेन श्रीदामा पुरा पुण्यजनालये ।\n\nसुधनस्य गृहे जन्म लेभे राजन् महातपाः ॥ ४३ ॥\n\nशंखचूड इति ख्यातो धनदानुचरोऽभवत् ।\n\nतस्माच्छ्रीदाम्नि तज्ज्योतिः लीनं जातं विदेहराट् ॥ ४४ ॥\n\nस्वात्मारमो लीलया सर्वकार्यं\n\n     स्वस्मिन् धाम्नि ह्यद्वितीयः करोति ।\n\nयः सर्वेशः सर्वरूपो महात्मा\n\n     चित्रं नेदं नौमि कृष्णाय तस्मै ॥ ४५ ॥\n\nइदं मया ते कथितं मनोहरं\n\n     वैदेह वृंदावनखंडमग्रतः ।\n\nश्रृणोति चैतच्चरितं नरो वरः\n\n     परंपदं पुण्यतमं प्रयाति सः ॥ ४६ ॥"
    }
]