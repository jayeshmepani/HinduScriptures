[
    {
        "text": "अध्यायः ०९\n\n\n श्रीनारद उवाच -\n\nअथ देवौ रामकृष्णौ देवकीवसुदेवयोः ।\n\nसमीपं जग्मतुः साक्षाद्‌वृष्णिभिः परिवारितौ ॥ १ ॥\n\nस्वतस्तयोर्बन्धनानि ययुः शिथिलतां नृप ।\n\nतौ वीक्ष्य गरुडं प्राप्तं नागपाशगुणा यथा ॥ २ ॥\n\nस्वप्रभावविदौ वीक्ष्य पितरौ सबलो हरिः ।\n\nसद्यस्ततान स्वां मायां जगन्मोहकरीं बलात् ॥ ३ ॥\n\nरामकृष्णौ सुतौ ज्ञात्वा शौरिर्मोहसमाकुलः ।\n\nदेवक्या सहासोत्थाय सस्वजे चाश्रुपूरितः ॥ ४ ॥\n\nतावाश्वास्य हरिः सद्यो वृष्णिभिः परिवारितः ।\n\nमातामहं तूग्रसेनं चकार मथुराधिपम् ॥ ५ ॥\n\nआहूय यादवान्कंसभयाद्देशांतरं गतान् ।\n\nप्रेम्णा निवासयामास सकुटुम्बान् यदोः पुरि ॥ ६ ॥\n\nनंदराजं गोपगणैः स्वगृहान् गंतुमुद्यतम् ।\n\nनत्वा तं सबलः प्राह मोहयन्निव मायया ॥ ७ ॥\n\nअत्रैव वासं कुरु तात पुर्यां\n\n     गंतुं यदीच्छा मनसोत्थिता स्यात् ।\n\nपश्चादहं वै सबलो यदून् वा\n\n     विधाय पार्श्वं तव चागमिष्ये ॥ ८ ॥\n\nश्रीनारद उवाच -\n\nएवं श्रीरामकृष्णाभ्यां नंदराजः प्रपूजितः ।\n\nआलिंग्य शौरिं गोपालैर्ययौ प्रेमातुरो व्रजम् ॥ ९ ॥\n\nदत्तं श्रीकृष्णजन्मर्क्षे धेनूनां नियुतं पुरा ।\n\nब्राह्मणेभ्यो ददौ शौरिर्वस्त्रमालास्वलंकृतम् ॥ १० ॥\n\nशौरिर्गर्गं समाहूय श्रीकृष्णबलदेवयोः ।\n\nयज्ञोपवीतं विधिवत्कारयामास धर्मवित् ॥ ११ ॥\n\nरामकृष्णौ सर्वविद्याध्ययनं कर्तुमुद्यतौ ।\n\nगुरोः सांदीपनेः पार्श्वं जग्मतुर्जनवत्परौ ॥ १२ ॥\n\nकृत्वा परां गुरोः सेवां लघुकालेन माधवौ ।\n\nसर्वविद्यां जगृहतुः सर्वविद्याविदां वरौ ॥ १३ ॥\n\nगुरवे दक्षिणां दातुमुद्यतौ तौ कृताञ्जली ।\n\nमृतं पुत्रं दक्षिणायां ताभ्यां वव्रे गुरुर्द्विजः ॥ १४ ॥\n\nरथमारुह्य तौ दांतौ शातकुम्भपरिच्छदम् ।\n\nप्रभासे चाब्धिनिकटं जग्मतुर्भीमविक्रमौ ॥ १५ ॥\n\nसद्यः प्रकंपितः सिन्धू रत्‍नोपायनमुत्तमम् ।\n\nनित्वा तच्चरणोपांते निपपात कृताञ्जलिः ॥ १६ ॥\n\nतमाह भगवाञ्छीघ्रं पुत्रं देहि गुरोर्मम ।\n\nप्रचंडोर्मिघटाटोपैस्त्वया तद्‍ग्रहणं कृतम् ॥ १७ ॥\n\nसमुद्र उवाच -\n\nभगवन् देवदेवेश न मया बालको हृतः ।\n\nहृतः पंचजनेनासौ शंखरूपासुरेण वै ॥ १८ ॥\n\nवसन् सदा मदुदरे बलिष्ठो दैत्यपुंगवः ।\n\nजेतुं योग्यस्त्वया देव देवानां भयकारकः ॥ १९ ॥\n\nश्रीनारद उवाच -\n\nतेनेक्तो भगवान्कृष्णो वासो बद्ध्वा कटौ दृढम् ।\n\nनिपपात महावेगात्समुद्रे भीमनादिनि ॥ २० ॥\n\nश्रीकृष्णस्य निपातेन त्रिलोकीभारधारिणः ।\n\nचकंपेऽब्धिर्भृशं वज्रकूटेनेव विदेहराट् ॥ २१ ॥\n\nततः पंचजनो दैत्यो योद्धुं श्रीकृष्णसंमुखे ।\n\nआगतः सहसा वीरः शूलं चिक्षेप माधवे ॥ २२ ॥\n\nहस्ते गृहीत्वा तच्छूलं तेनैवाभिजघान तम् ।\n\nतद्घातेन प्रपतितो मूर्च्छितो वारिमंडले ॥ २३ ॥\n\nसहसोत्थाय देवेशं किंचिद्‌व्यायाकुलमानसः ।\n\nमूर्ध्ना तताड पक्षींद्रं स्वफणेन फणी यथा ॥ २४ ॥\n\nपरिपूर्णतमः साक्षात् श्रीकृष्णो भगवान् हरिः ।\n\nक्रुद्धो मूर्द्धनि वेगेन मुष्टिना तं तताड ह ॥ २५ ॥\n\nकृष्णमुष्टिप्रहारेण सद्यो वै निधनं गतः ।\n\nतज्ज्योतिः श्रीघनश्यामे लीनं जातं विदेहराट् ॥ २६ ॥\n\nएवं हत्वा पंचजनं शंखं नीत्वा तदंगजम् ।\n\nमहार्णवान्निर्गतोऽसौ सहसा रथमागमत् ॥ २७ ॥\n\nवायुवेगेन यानेन रामकृष्णौ मनोहरौ ।\n\nजग्मतुः शमनस्यापि दीर्घां संयमनीं पुरीम् ॥ २८ ॥\n\nपांचजन्यध्वनिर्लोकं प्रचंडो मेघघोषवत् ।\n\nपूरयामास तं श्रुत्वा चकंपे ससभो यमः ॥ २९ ॥\n\nचतुरशीतिलक्षेषु नरकेषु निपातिताः ।\n\nयैर्यैः श्रुता ध्वनिस्ते ते जग्मुर्मोक्षं तु पापिनः ॥ ३० ॥\n\nयमः सद्यो बलिं नीत्वा श्रीकृष्णबलदेवयोः ।\n\nपपात चरणोपांते धर्षितः सन्कृताञ्जलिः ॥ ३१ ॥\n\nयम उवाच -\n\nहे हरे हे कृपासिन्धो राम राम महाबल ।\n\nअसंख्यब्रह्मांडपती परिपूर्णतमौ युवाम् ॥ ३२ ॥\n\nदेवौ पुराणौ पुरुषौ महांतौ\n\n     सर्वेश्वरौ सर्वजगज्जनेशौ ।\n\nअद्यैव सर्वोपरि वर्तमानौ\n\n     गिरा निजाज्ञां वदतं परेशौ ॥ ३३ ॥\n\nश्रीभगवानुवाच -\n\nगुरुपुत्रं लोकपाल आनयस्व महामते ।\n\nराज्यं कुरु यथान्यायं मदुक्तं मानयन् क्वचित् ॥ ३४ ॥\n\nश्रीनारद उवाच -\n\nतदैव तेनोपानीतं गुरुपुत्रं हरिः स्वयम् ।\n\nगृहीत्वाऽवंतिकामेत्य ददौ श्रीगुरवे शिशुम् ॥ ३५ ॥\n\nगुर्वाशिषा संयुतौ तौ नत्वा तं हि कृताञ्जली ।\n\nरथमारुह्य मथुरामागतौ यदुपूजितौ ॥ ३६ ॥\n\nएकदा सबलः कृष्णः सर्वकारणकारकः ।\n\nपांडवान्संस्मरन्भक्तानक्रूरभवनं ययौ ॥ ३७ ॥\n\nअक्रूरः सहसोत्थाय परिरभ्य मुदान्वितः ।\n\nउपचारैः षोडशभिः पूजयित्वाऽथ तौ नृप ॥ ३८ ॥\n\nकृतांजलिः पुरः स्थित्वा जातपूर्णमनोरथः ।\n\nउवाचानंदजनितां मुंचन्बाष्पकलां नृप ॥ ३९ ॥\n\nअक्रूर उवाच -\n\nयुवाभ्यां रामकृष्णाभ्यां ताभ्यां नित्यं नमो नमः ।\n\nयाभ्यां मार्गे यदुक्तं मे पूर्णं तच्च कृतं प्रभू ॥ ४० ॥\n\nलोकाभिरामौ जनभूषणोत्तमौ\n\n     चांतर्बहिःसर्वजगत्प्रदीपकौ ।\n\nगोविप्रसाधुश्रुतिधर्मदेवता-\n\n     रक्षार्थमद्यैव यदोः कुले गतौ ॥ ४१ ॥\n\nकंसादिदैत्येन्द्रविनाशहेतवे\n\n     गोलोकलोकात्परिपूर्णतेजसौ ।\n\nसमागतौ भारतभूमिमंडले\n\n     युवां परेशौ सततं नतोऽस्म्यहम् ॥ ४२ ॥\n\nश्रीभगवानुवाच -\n\nत्वमार्यवृद्धो धृतिमानहं तव पुरः शिशुः ।\n\nसंतो नः स्वात्मनः श्लाघ्यं कुर्वंति हि महामते ॥ ४३ ॥\n\nपांडवानां हि कुशलं द्रष्टुं गच्छ गजाह्वयम् ।\n\nशीघ्रमागच्छ तान्दृष्ट्वा सर्वान् दानपते भवान् ॥ ४४ ॥\n\nश्रीनारद उवाच -\n\nएवमुक्त्वा तदाऽक्रूरं भगवान् भक्तवत्सलः ।\n\nसबलः शौरिभवनमाययौ सर्वकार्यकृत् ॥ ४५ ॥\n\nकौरवेन्द्रपुरं गत्वाऽक्रूरो दृष्ट्वाऽथ पांडवान् ।\n\nपुनरागत्य कृष्णाय वार्तां सर्वामवर्णयत् ॥ ४६ ॥\n\nअक्रूर उवाच -\n\nविना युवां कोऽपि न पांडवानां\n\n     सहायकृत्कौरव दुःखभोगिनाम् ।\n\nमृते च पांडौ भवतोः पदांबुजे\n\n     विलग्नचित्ता हि पृथात्मजा ये ॥ ४७ ॥\n\nश्रीनारद उवाच -\n\nइति श्रुत्वाऽक्रूरमुखात् श्रीकृष्णो भगवान्हरिः ।\n\nअर्धं राज्यं पांडवेभ्यः कौरवाणां बलाद्ददौ ॥ ४८ ॥\n\nअथोक्तं वचनं स्मृत्वा तदोद्धवसमन्वितः ।\n\nमहामंगलसंयुक्तं कुब्जाया भवनं ययौ ॥ ४९ ॥\n\nदृष्ट्वाराच्छ्रीहरिं प्राप्तं कुब्जा रूपवती त्वरम् ।\n\nभक्त्या समर्हयामास पाद्याद्यैः प्राणवल्लभम् ॥ ५० ॥\n\nहेमरत्‍नखचित्कुड्ये कुब्जाया भवनोत्तमे ।\n\nबभौ हरी रूपवत्या वैकुण्ठे रमया यथा ॥ ५१ ॥\n\nपरिपूर्णतमः साक्षाच्छ्रीकृष्णो भगवान्स्वयम् ।\n\nयस्याः पतिरभूद्‌राजन्नहो तस्यास्तपो महत् ॥ ५२ ॥\n\nतत्र स्थित्वा हरिर्देवो दिनान्यष्टौ विदेहराट् ।\n\nआययौ शौरिभवनं लीलामानुषविग्रहः ॥ ५३ ॥\n\nइति श्रीकृष्णचरितं मथुरायां विदेहराट् ।\n\nसर्वपापहरं पुण्यमायुर्वर्द्धनमुत्तमम् ॥ ५४ ॥\n\nचतुष्पदार्थदं नॄणां श्रीकृष्णवशकारकम् ।\n\nमया ते कथितं पृष्टं किं भूयः श्रोतुमिच्छसि ॥ ५५ ॥"
    }
]