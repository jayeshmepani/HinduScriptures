[
    {
        "text": "अध्यायः १६\n\n\n श्रीनारद उवाच -\n\nदुंदुभीन्नादयंस्तस्मात्प्रद्युम्नो यदुनंदनः ॥\n\nमैथिलानाययौ राजंस्तव देशान् सुखावृतान् ॥१॥\n\nसुवर्णसौधैरत्युच्चैः सघटै राजितां पुरीम् ॥\n\nमिथिलां वीक्ष्य तामारादुद्धवं प्राह माधवः ॥२॥\n\nप्रद्युम्न उवाच -\n\nकस्यैषा नगरी मंत्रिन् दृष्ययते सांप्रतं मया ॥\n\nराजते बहुसौधैश्च पुरी भोगवती यथा ॥३॥\n\nउद्धव उवाच -\n\nजनकस्य पुरी ह्येषा मिथिला नाम मानद ॥\n\nमिथिलेंद्रो धृतिस्तस्यां महाभागवतः कविः ॥४॥\n\nसर्वधर्मभृतां श्रेष्ठः श्रीकृष्णेष्टो हरिप्रियः ॥\n\nबहुलाश्वस्तस्य सुत आबाल्याद्‌भक्तिकृद्धरेः ॥५॥\n\nतस्मै स्वं दर्शनं दातुं भगवानागमिष्यति ॥\n\nबहुलाश्वं राजपुत्रं श्रुतदेवं द्विजं तथा ॥६॥\n\nस्मरत्यलं द्वारकायां श्रीकृष्णो भगवान् हरिः ॥\n\nजेतुं न शक्यो देवेंद्रैर्मनुजैश्च कुतः प्रभो ॥\n\nधृतिः परमया भक्त्या श्रीकृष्णवशकारकः ॥७॥\n\nश्रीनारद उवाच -\n\nतच्छ्रुत्वा भगवान् कार्ष्णिरुद्धवेन समन्वितः ॥\n\nस्वशिष्यमुद्धवं कृत्वा धृतिं द्रष्टुं समाययौ ॥८॥\n\nभक्तेरेव परीक्षां हि कर्तुं तस्य नृपस्य च ॥\n\nददर्श मिथिलां कार्ष्णिरुद्धवेन समन्वितः ॥९॥\n\nचर्मशस्त्रधृता वीरा मालातिलकशोभिताः ॥\n\nजपन्तः कृष्णनामानि सर्वे वै यत्र मालया ॥१०॥\n\nलिखितानि च नामानि द्वारि द्वारि हरेर्नृणाम् ॥\n\nतथा श्रीकृष्णचित्राणि लिखितानि शुभानि च ॥११॥\n\nकुड्ये कुड्ये गृहाणां च गदापद्मानि मानद ॥\n\nदशावतारचित्राणि शंखचक्राणि यत्र वै ॥१२॥\n\nतुलसीमंदिराणीत्थं प्राङ्गणे च गृहे गृहे ॥\n\nएवं पश्यन्स सौधानि मिथिलायां जनान् बहून् ॥१३॥\n\nमालातिलकसंयुक्तान् सर्वान्भक्तान्ददर्श ह ॥\n\nतिलकैर्द्वादशाख्यैश्च युक्त्यैः कुंकुमजैर्वृतान् ॥१४॥\n\nगोपीचंदनमुद्राभिश्चर्चिताञ्छांतविग्रहान् ॥\n\nऊर्ध्वपुंड्रधरान् विप्रान् हरिमंदिरचित्रितान् ॥१५॥\n\nगदां मुद्रां ललाटे च ऊर्ध्वं वा हरिनामतः ॥\n\nचक्रं शङ्खं च कमलं कूर्मं मत्स्यं भुजद्वये ॥१६॥\n\nदधतश्च धनुर्बाणं मूर्ध्नि श्रीनंदकं हृदि ॥\n\nमुसलं च हलं राजन्नथ कार्ष्णिर्ददश ह ॥१७॥\n\nयस्या वीथ्यां भागवतं केचिच्छृण्वंति मानवाः ॥\n\nइतिहासं भारतं च हरिवंशं तथापरे ॥१८॥\n\nसनत्कुमारवासिष्ठयाज्ञवल्क्यपराशराः ॥\n\nगर्गपौलस्त्यधर्मादिसंहिताः के पठंति वै ॥१९॥\n\nब्राह्मं पाद्मं वैष्णवं च शैवं लैंगं सगारुडम् ॥\n\nनारदीयं भागवतमाग्नेयं स्कंदसंज्ञितम् ॥२०॥\n\nभविष्यं ब्रह्मवैवर्तं मार्कण्डेयं सवामनम् ॥\n\nवाराहमात्सकौर्माणि ब्रह्माण्डाख्यं तथैव च ॥२१॥\n\nवीथ्यां वीथ्यां स्म शृण्वन्ति जनाः सर्वे गृहे गृहे ॥\n\nवाल्मीकिकाव्यं केचिद्वै श्रीरामचरितामृतम् ॥२२॥\n\nस्मृतीः पठन्ति केचिद्वै केचिद्वेदत्रयीं द्विजाः ॥\n\nकेचित्कुर्वंति यज्ञं वै वैष्णवं मंगलायनम् ॥२३॥\n\nराधाकृष्णेति कृष्णेति के वदन्ति मुहुर्मुहुः ॥\n\nकेचिन्नृत्यंति गायंति हरिकीर्तनतत्पराः ॥२४॥\n\nमृदंगतालवादित्रैः कांस्यवीणामनोहरैः ॥\n\nमंदिरे मंदिरे विष्णोः कीर्तनं श्रूयते जनैः ॥२५॥\n\nनवलक्षणसंयुक्तां भक्तिं यां प्रेमलक्षणाम् ॥\n\nकुर्वंति मैथिला राजन् मिथिलायां गृहे गृहे ॥२६॥\n\nएवं तु नगरीं दृष्ट्वा प्रद्युम्नो भगवान्हरिः ॥\n\nराजद्वारं समेत्याशु मैथिलेशं ददर्श ह ॥२७॥\n\nमैथिलेशसभायां तु वेदव्यासः शुको मुनिः ॥\n\nयाज्ञवल्क्यो वसिष्ठश्च गौतमोऽहं बृहस्पतिः ॥२८॥\n\nअन्ये च मुनयस्तत्र वेदमूर्तिधरा इव ॥\n\nदृश्यन्ते धर्मवक्तारो हरिनिष्ठा इतस्ततः ॥ २९॥\n\nमैथिलेंद्रो धृतिस्तत्र भक्तिभावनताननः ॥\n\nबलस्य पादुकापूजां कुरुते विधिवन्नृप ॥३०॥\n\nजपन्मुक्तिकरं नाम श्रीकृष्णबलदेवयोः ॥\n\nदृष्ट्वोत्थाय नमश्चक्रे सशिष्यं ब्रह्मचारिणम् ॥३१॥\n\nतं पूजयित्वा विधिवत् पाद्याद्यैर्मैथिलेश्वरः ॥\n\nकृतांजलिपुटो राजा तदग्रे च स्थितोऽभवत् ॥३२॥\n\nजनक उवाच -\n\nअद्य मे सपलं जन्म मंदिरं विशदीकृतम् ॥\n\nदेवर्षिपितरः सर्वे संतुष्टा आगते त्वयि ॥३३॥\n\nनिर्विकल्पाः समदृशस्त्वादृशाः साधवः क्षितौ ॥\n\nनिःश्रेयसाय भगवन्दीनानां विचरंति हि ॥३४॥\n\nब्रह्मचार्युवाच -\n\nधन्योऽसि राजशार्दूल धन्या ते मिथिलापुरी ॥\n\nधन्याः प्रजाश्च ते सर्वा विष्णुभक्तिसमन्विताः ॥३५॥\n\nजनक उवाच -\n\nममेयं नगरी नास्ति न प्रजा न गृहं धनम्॥\n\nकलत्रपुत्रपौत्रादि सर्वं कृष्णस्य चैव हि ॥३६॥\n\nपरिपूर्णतमः साक्षाच्छ्रीकृष्णो भगवान्स्वयम् ॥\n\nअसंख्यब्रह्मांडपतिर्गोलोके धाम्नि राजते ॥३७॥\n\nवासुदेवः संकर्षणः प्रद्युम्नः पुरुषः स्वयम् ॥\n\nअनिरुद्धस्तथा चैकश्चतुर्व्यूहोऽभवत् क्षितौ ॥३८॥\n\nकायेन मनसा वाचा बुद्ध्या वाचेंद्रियैः कृतम् ॥\n\nतस्मै समर्पितं शौक्ल्यं मया ब्रह्मन्महामुने ॥३९॥\n\nब्रह्मचार्युवाच -\n\nहे वैदेह महाभाग विष्णुभक्तिमतां वर ॥\n\nत्वद्‌भक्त्या तोषितः कृष्णस्तवैकत्वं प्रदास्यति ॥४०॥\n\nजनक उवाच -\n\nदासोऽहं कृष्णभक्तानां त्वादृशानां महात्मनाम् ॥\n\nमुक्तिं नेच्छामि हे ब्रह्मन्नेकतां हेतुवर्जितः ॥४१॥\n\nब्रह्मचार्युवाच -\n\nकरोष्यहैतुकीं भक्तिं राजंस्त्वं हेतुवर्जितः ॥\n\nनिर्गुणैर्भक्तिभावैश्च प्रेमलक्षणसंयुतः ॥४२॥\n\nप्रद्युम्नो भगवान्साक्षाद्दिग्जयार्थं विनिर्गतः ॥\n\nनायातस्तव गेहेषु संदेहो मे महानभूत् ॥४३॥\n\nजनक उवाच -\n\nप्रद्युम्नो भगवान्साक्षादंतर्यामी हरिः स्वयम् ॥\n\nसर्वगः सर्वविच्छश्वदत्र नास्ति च किं प्रभो ॥४४॥\n\nब्रह्मचार्युवाच -\n\nज्ञानदृष्ट्यापि चेत्कार्ष्णिं मन्यसेऽत्र निरंतरम् ॥\n\nतर्हि दर्शय तं देवं प्रह्लाद इव दिव्यदृक् ॥४५॥\n\nश्रीनारद उवाच -\n\nएतच्छ्रुत्वा तदा राजा महाभागवतो धृतिः ॥\n\nअश्रुपूर्णमुखो भूत्वा प्राह गद्‌गदया गिरा ॥४६॥\n\nजनक उवाच -\n\nयदि मे श्रीहरेर्भक्तिरनिमित्ता कृता भुवि ॥\n\nतर्हि कार्ष्णिर्हरेः पुत्रः प्रादुर्भूयान्ममाग्रतः ॥४७॥\n\nयदि श्रीकृष्णभक्तानां दासोऽहं यदि तत्कृपा ॥\n\nसर्वत्र यदि तद्‌भावस्तर्हि भूयान्मनोरथः ॥४८॥\n\nश्रीनारद उवाच -\n\nप्रादुर्बभूवाशु तदैव कार्ष्णि-\n\n     र्विसृज्य सद्यः किल वर्णरूपम् ॥\n\nपश्यत्सु सर्वेषु जनेषु शिष्यः\n\n     स गद्‌गदोऽभूद्धरिभक्तिनिष्ठः ॥४९॥\n\nघनप्रभं पद्मदलायतेक्षणं\n\n     प्रलंबबाहुं जगतां मनोहरम् ॥\n\nपीतांबरं नीलगुडालकालिभीः\n\n     स्वलंकृतं श्रीमुखपद्ममंडलम् ॥५०॥\n\nशीतर्तुबालार्ककिरीटकुंडलं\n\n     काच्यंगदस्फूर्जितदिव्यविग्रहम् ॥\n\nविलोक्य तं कृष्णसुतं कृतांजलि-\n\n     र्ननाम साष्टांगमलं धृतिर्नृपः ॥५१॥\n\nजनक उवाच -\n\nअहोऽतिधन्यं मम भूरि भाग्यं\n\n     दत्तं त्वया मे निजदर्शनं हि ॥\n\nजातोऽद्य कायाधवतुल्य आरा-\n\n     द्‍गृहं कृतार्थोऽस्मि कुलेन भूमन् ॥५२॥\n\nश्रीप्रद्युम्न उवाच -\n\nधन्यस्त्वं नृपशार्दूल भक्तस्त्वं मत्प्रभाववित् ॥\n\nभक्तिभावपरीक्षार्थं प्राप्तोऽहं तव सांप्रतम् ॥५३॥\n\nअद्यैव मम सारूप्यं भूयात्ते मैथिलेश्वर ॥\n\nबलमायुर्यशःकीर्तिरिह लोके भवत्वलम् ॥५४॥\n\nश्रीनारद उवाच -\n\nतव पित्रा च धृतिना पूजितः पश्यतां सताम् ॥\n\nप्रययौ शिबिरान् राजन् प्रद्युम्नो भक्तवत्सलः ॥५५॥"
    }
]