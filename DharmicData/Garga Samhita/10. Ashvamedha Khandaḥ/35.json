[
    {
        "text": "अध्यायः ३५\n\n\nगर्ग उवाच - \n\nअथ वै तत्र संग्रामेऽनुशाल्वो दुर्मुखेन च ॥ \n\n युयुधे चेन्द्रनीलस्तु दुर्नेत्रेण दुरात्मना ॥१॥\n\n हेमांगदो दुर्मदेन दुःस्वभावेन सारणः ॥ \n\n एवं परस्परं युद्धं बभूव रणमण्डले ॥२॥\n\n सारणो गदया दैत्यं मारयामास वेगतः ॥ \n\n हेमांगदस्त्रिभिर्बाणैस्तताड दुर्मदं मृधे ॥३॥\n\n स स्वबाणैर्मृधे तं तु सोऽपि शक्त्या जघान तम् ॥ \n\n इन्द्रनीलश्च दुर्नेत्रं जघान लीलया शैरैः ॥४॥\n\n दुर्मुखं चानुशाल्वो वै चकार विरथं शरैः ॥ \n\n स चान्यं रथामारुह्य चक्रे तं विरथं शरैः ॥५॥\n\n परिघेणानुशाल्वस्तु जघान दुर्मुखं मृधे ॥ \n\n दुर्नेत्रे दुःस्वभावे च दुर्मुखे दुर्मदे हते ॥६॥\n\n अवशेषा दुद्रुवुर्वै दैत्याः प्राणपरीप्सया ॥ \n\n ततः पपात चाकाशाद्‌राजपुत्रश्च विभ्रमन् ॥७॥\n\n मूर्च्छितोऽभूद्‌रणे राजन्नुद्वमन् रुधिरं मुखात् ॥ \n\n रथश्चांगारवत्तस्य भग्नोऽभूत्तुरगा हताः ॥८॥\n\n ततश्च बल्वलः क्रुद्धः पुत्रं दृष्ट्वा च मूर्च्छितम् ॥ \n\n मुमोच धनुषा बाणाननिरुद्धाय वेगतः ॥९॥\n\n तानागतान्दश शरान्दृष्ट्वा रुक्मवतीसुतः ॥ \n\n स्वबाणैस्तीक्ष्णधारैश्च चिच्छेद स्वर्णभूषितैः ॥ १०॥\n\n ततो दैत्यो रुषाविष्टश्चापे धृत्वा पुनः शरम् ॥ \n\n उवाच माधवं युद्धे प्रद्युम्नं शकुनिर्यथा ॥११॥\n\n बल्वल उवाच - \n\nअनेन बाणेन यदुप्रवीर \n\n     धनुर्धरं त्वां रणमानिनं च ॥ \n\n मृधे हनिष्ये न वदाम्यसत्यं \n\n     रक्षस्व प्राणान्यदि जीवितेच्छा ॥१२॥\n\n सोऽपि श्रुत्वा स्वकोदंडे शरमेकं निधाय च ॥ \n\n प्रत्याह प्रहसन्वाक्यं प्रद्युम्नः शकुनिं यथा ॥१३॥\n\n अनिरुद्ध उवाच - \n\nकः केन हन्यते जंतुस्तथा कः केन रक्ष्यते ॥ \n\n हनिष्यति सदा कालस्तथा रक्षति दुःखतः ॥१४॥\n\n अहं करोमि कर्ताहं हर्ताहं पालकोऽप्यहम् ॥ \n\n यो वदेच्चेदृशं वाक्यं स विनश्यति कालतः ॥१५॥\n\n नाहं त्वां तु विजेष्यामि न विजेष्यसि त्वं तु माम् ॥ \n\n त्वां मां जेष्यति विश्वात्मा कालोरूपो जगत्पतिः ॥१६॥\n\n न जाने कस्य कुरुते जयं वा च पराजयम् ॥ \n\n कालस्तं मनसा वंदे विजयार्थे च दानव ॥१७॥\n\n तस्मादेव हि मनसा कालं हि बलिनां वरम् ॥ \n\n मद्वाक्याच्च महाऽज्ञानं विहाय त्वं रणं कुरु ॥१८॥\n\n इति तस्य वचः श्रुत्वा बल्वलो विस्मयान्वितः ॥ \n\n तमाह तोषितः प्रीतो यथा त्वाष्ट्रो मरुत्पतिम् ॥१९॥\n\n बल्वल उवाच - \n\nकर्म प्रधानं भूमध्ये कर्मैव गुरुरीश्वरः ॥ \n\n उच्चावचत्वं भवति कर्मणा वै यदूत्तम ॥२०॥\n\n सहस्रेषु गवां वत्सः यथा विंदति मातरम् ॥ \n\n तथा शुभाशुभं येन कृतं तिष्ठत्सु पश्यति ॥२१॥\n\n ततो जेष्यामि संग्रामे भवंतं दृढकर्मणा ॥ \n\n मया कृतश्च शपथः प्रतीकारं कुरु त्वरम् ॥२२॥\n\n अनिरुद्ध उवाच - \n\nप्रधानं मन्यसे कर्म विना कालेन तत्फलम् ॥ \n\n न विद्यते यथा पाके कृते स्याद्विघ्नता क्वचित् ॥२३॥\n\n पाकप्रकारे पाकश्च विना कर्त्रा न जायते ॥ \n\n तस्माद्वदंति कर्तारं कर्मकालात्परं वरम् ॥२४॥\n\n स कर्ता कृष्णचंद्रस्तु गोलोकेशः परात्परः ॥ \n\n येन वै निर्मिताः सर्वे ब्रह्मविष्णुशिवादयः ॥२५॥\n\n बल्वल उवाच - \n\nश्रीकृष्णपौत्र धन्यस्त्वमृषीन् वाक्यैर्विडंबयन् ॥ \n\n त्रिभिर्गुणैः पृथग्भूतः स्वभावो दुस्त्यजो नृणाम् ॥२६॥\n\n सावधानतया चाद्य पश्य प्राणहरं शरम् ॥ \n\n संप्राप्तं यादवश्रेष्ठ कृत्वा युद्धे मनः स्वकम् ॥२७॥\n\n इत्युक्त्वा व्यसृजन्मायां स्वबाणेन मयस्य च ॥ \n\n तदाभवत्तमस्तीव्रं तत्र कोऽपि न लक्ष्यते ॥२८॥\n\n न च स्वीयो न पारक्यो विदामास जनान्बहून् ॥ \n\n शिलाः पर्वततुंगाभाः पतंति सुभटोपरि ॥२९॥\n\n वार्भिर्हताश्च सर्वेऽपि व्याकुलाश्च समंततः ॥ \n\n विद्युतो विलसंत्यत्र गर्जन्ति वारिदा भृशम् ॥३०॥\n\n वर्षंति रुधिरं चोष्णं मुंचंति सशकृञ्जलम् ॥ \n\n गगनात्पतमानानि कबंधानि शिरांसि च ॥३१॥\n\n तदा व्याकुलिताः सर्वे परस्परभयातुराः ॥ \n\n पलायनपरा जाताः संग्रामे च यदूत्तमाः ॥३२॥\n\n तदानिरुद्धः प्रधने स्मृत्वा कृष्णपदद्वयम् ॥ \n\n मायां तां स विधूयाथ मोहनास्त्रेण लीलया ॥३३॥\n\n तदा दिशः प्रसेदुस्ताः सूर्यस्त्वपरिवेषवान् ॥ \n\n मेघा यथागतं याताश्चपलाः शांतिमागताः ॥३४॥\n\n तदा दैत्यश्च पुरतो दृश्यते दानवैर्युतः ॥ \n\n नानायुधधरो राजन्मायावी चण्डविक्रमः ॥३५॥\n\n ब्रह्मास्त्रं संदधे क्रुद्धो यादवानां वधाय च ॥ \n\n ब्रह्मास्त्रेण तु ब्रह्मास्त्रं जहार माधवः पुनः ॥३६॥\n\n ततश्च बल्वलः क्रुद्धो गांधर्वीं मोहिनीं पराम् ॥ \n\n विजयार्थे च संग्रामे मायां सोऽपि चकार ह ॥३७॥\n\n गंधर्वनगरं यत्र दृश्यते नृपसत्तम ॥ \n\n न दृश्यते च संग्रामः स्वर्णसौधानि कोटिशः ॥३८॥\n\n बभूवुस्तत्र गंधर्व्यो नृत्यंत्यो गानतत्पराः ॥ \n\n वीणातालमृदंगैश्च कलकंठैश्च कंदुकैः ॥३९॥\n\n हावभावकटाक्षैश्च कटिवेणीनिदर्शनैः ॥ \n\n तोषयन्त्यो जनान्सर्वान्सुन्दर्यः कञ्जलोचना: ॥४०॥\n\n तासां दृष्ट्वा च सौंदर्यं यादवाः स्मरविह्वलाः ॥ \n\n ऊचुः परस्परं सर्वे धृत्वा शस्त्राणि भूतले ॥४१॥\n\n वयं कुत्रागताः सर्वे स्वर्लोके किं तु दैवतः ॥ \n\n यत्र नृत्यंति सुन्दर्यः कलकण्ठ्यो मनोहराः ॥४२॥\n\n आसां लावण्यजलधौ वयं मग्नाः स्मरातुराः ॥ \n\n कथं भविष्यति जयो रणं चात्र न दृश्यते ॥४३॥\n\n इति ब्रुवत्सु सर्वेषु बल्वलः क्रोधपूरितः ॥ \n\n शीघ्रं निस्त्रिंशमादय हंतुं सर्वान्समाययौ ॥४४॥\n\n आगत्य खड्गेन यदुप्रवीरा-\n\n     न्विमोहितान्सोऽपि सहस्रशश्च ॥ \n\n जघान युद्धे यदि ते निपेतु-\n\n     र्दृष्ट्वानिरुद्धस्तु रुषा तमूचे ॥४५॥\n\n किं करिष्यसि संग्रामेऽधर्मं सद्‌भिर्विगर्हितम् ॥ \n\n मोहितानां मारणे च न श्लाघा ते भविष्यति ॥४६॥\n\n यदि शक्तिः शरीरेऽस्ति मया सार्धं रणं कुरु ॥ \n\n इति तद्वाक्यमाकर्ण्य बल्वलो बलदर्पितः ॥ \n\n आजगाम पदातिर्वै खड्गचर्मधरो नदन् ॥४७॥\n\n तमापतंतं स निरीक्ष्य रोषाद्‌-\n\n     रथादवप्लुत्य मनोजपुत्रः ॥ \n\n कृतांतदण्डेन जघान दैत्यं \n\n     यथा महेन्द्रो भिदुरेण शैलम् ॥४८॥\n\n निर्भिन्नहृदयो दैत्यः पपात चालयन्महीम् ॥ \n\n चतुर्वासरपर्यंन्तं मूर्च्छितोऽभूद्‌रणांगणे ॥४९॥ \n\n तदा निपतिते दैत्ये माया शांतिं गता स्वतः ॥ \n\n युद्धं प्रदृश्यते तत्र यादवा विस्मयं गताः ॥५०॥\n\n\n\n\n\nइति श्रीगर्गसंहितायां हयमेधखण्डे \n\nऽनिरुद्धजयो नाम पंचत्रिंशोऽध्यायः ॥३५॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]