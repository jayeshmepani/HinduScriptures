[
    {
        "text": "अध्यायः ९\n\n\n श्रीव्यास उवाच -\n\nउपचारस्य मंत्राणि वेदोक्तानि शुभानि च ॥\n\nतुभ्यं वक्ष्यामि राजेंद्र शृणुष्वैकाग्रमानसः ॥१॥\n\nअथावाहनम्\n\nगोलोकधामाधिपते रमापते\n\n     गोविंद दामोदर दीनवत्सल ॥\n\nराधापते माधव सात्वतां पते\n\n     सिंहासनेऽस्मिन्मम संमुखो भव ॥२॥\n\nअथासनम्\n\nश्रीपद्मरागस्फुरदूर्ध्वपृष्ठं\n\n     महार्हवैदूर्यखचित्पदाब्जम् ॥\n\nवैकुण्ठ वैकुण्ठपते गृहाण\n\n     पीतं तडिद्धाटककुम्भखण्डम् ॥३॥\n\nअथ पाद्यम्\n\nपरं स्थितं निर्मलरौक्मपात्रे\n\n     समाहृतं बिंदुसरोवराद्धि ॥\n\nयोगेश वेदेश जगन्निवास\n\n     गृहाण पाद्यं प्रणमामि पादौ ॥४॥\n\nअथ अर्घ्यम्\n\nजलजचम्पकपुष्पसमन्वितं\n\n     विमलमर्घ्यमनर्घदरस्थितम् ॥\n\nप्रतिगृहाण रमारमण प्रभो\n\n     यदुपते यदुनाथ यदूत्तम ॥५॥\n\nअथ स्नानम्\n\nकाश्मीरपाटीरविमिश्रितेन\n\n     सुमल्लिकोशीरवता जलेन ॥\n\nस्नानं कुरु त्वं यदुनाथ देव\n\n     गोविंद गोपालक तीर्थपाद ॥६॥\n\nअथ मधुपर्कस्नानम्\n\nमध्याह्नचंद्रार्कभवं मलापहं\n\n     सितांगसंपर्कमनोहरं परम् ॥\n\nगृहाण विष्णो मधुपर्कमेनं\n\n     संदृश्य पीतांबर सात्वतां पते ॥७॥\n\nअथ वस्त्रम्\n\nविभो सर्वतः प्रस्फुरत्प्रोज्ज्वलं च\n\n     स्फुरद्‌रश्मिरम्यं परं दुर्लभं च ॥\n\nस्वतो निर्मितं पद्मकिंजल्कवर्णं\n\n     गृहणांबरं देव पीतांबराख्यम् ॥८॥\n\nअथ यज्ञोपवीतम्\n\nसुवर्णाभमापीतवर्णं सुमंत्रैः\n\n     परं प्रोक्षितं वेदविन्निर्मितं च ॥\n\nशुभं पंचकार्येषु नैमित्तिकेषु\n\n     प्रभो यज्ञ यज्ञोपवीतं गृहाण ॥९॥\n\nअथ भूषणम्\n\nकनकरत्‍नमयं मयनिर्मितं\n\n     मदनरुक्कदनं सदनं रुचाम् ॥\n\nउषसि पूषसुवर्णविभूषणं\n\n     सकललोकविभूषण गृह्यताम् ॥१०॥\n\nअथ गंधम्\n\nसंध्येंदुशोभं बहुमंगलं श्री-\n\n     काश्मीरपाटीरकपंकयुक्तम् ॥\n\nस्वमंडनं गन्धचयं गृहाण\n\n     समस्तभूमण्डलभारहारिन् ॥११॥\n\nअथाक्षतान्\n\nब्रह्मावर्ते ब्रह्मणा पूर्वमुप्तान्\n\n     ब्राह्मैस्तोयैः सिंचितान्विष्णुना च ॥\n\nरुद्रेणाराद्‌रक्षितान् राक्षसेभ्यः\n\n     साक्षाद्‍भूमन्नक्षतांस्त्वं गृहाण ॥१२॥\n\nअथ पुष्पाणि\n\nमन्दारसन्तानकपारिजात-\n\n     कल्पद्रुमश्रीहरिचन्दनानाम् ॥\n\nगृहाण पुष्पाणि हरे तुलस्या\n\n     मिश्राणि साक्षान्नवमंजरीभिः ॥१३॥\n\nअथ धूपम्\n\nलवंगपाटीरजचूर्णमिश्रं\n\n     मनुष्यदेवासुरसौख्यदं च ॥\n\nसद्यः सुगंधीकृतहर्म्यदेशं\n\n     द्वारावतीभूप गृहाण धूपम् ॥१४॥\n\nअथ दीपम्\n\nतमोहारिणं ज्ञानमूर्तिं मनोज्ञं\n\n     लसद्वर्तिकर्पूरपूरं गवाज्यम् ॥\n\nजगन्नाथ देव प्रभो विश्वदीप\n\n     स्फुरज्ज्योतिषं दीपमुख्यं गृहाण ॥१५॥\n\nअथ नैवेद्यम्\n\nरसैः शरैर्भेदविधिव्यवस्थितं\n\n     रसै रसाढ्यं च यशोमतीकृतम् ॥\n\nगृहाण नैवेद्यमिदं सुरोचकं\n\n     गव्यामृतं सुन्दर नन्दनन्दन ॥१६॥\n\nअथ जलम्\n\nगंगोत्तरीवेगबलात्समुद्‍धृतं\n\n     सुवर्णपात्रेण हिमांशुशीतलम् ॥\n\nसुनिर्मलाभं ह्यमृतोपमं जलं\n\n     गृहाण राधावर भक्तवत्सल ॥१७॥\n\nअथाचमनम्\n\nराधापते श्रीविरजापते प्रभो\n\n     श्रियः पते सर्वपते च भूपते ॥\n\nकंकोलजातीफलपुष्पवासितं\n\n     परं गृहाणाचमनं दयानिधे ॥१८॥\n\nअथ तांबूलम्\n\nजातीफलैलासुलवंगनाग-\n\n     वल्लीदलैः पूगफलैश्च संयुतम् ॥\n\nमुक्तासुधाखादिरसारयुक्तं\n\n     गृहाण तांबूलमिदं रमेश ॥१९॥\n\nअथ दक्षिणा\n\nनाकपालवसुपालमौलिभि-\n\n     र्वंदितांघ्रियुगल प्रभो हरे ॥\n\nदक्षिणां परिगृहाण माधव\n\n     लोकदक्ष वरदक्षिणाय ते ॥२०॥\n\nअथ नीराजनम्\n\nप्रस्फुरत्परमदीप्तिमंगलं\n\n     गोधृताक्तनवपंचवर्तिकम् ॥\n\nआर्तिकं परिगृहाण चार्तिहन्\n\n     पुण्यकीर्तिविशदीकृतावने ॥२१॥\n\nअथ नमस्कारः\n\nनमोऽस्त्वनंताय सहस्रमूर्तये\n\n     सहस्रपादाक्षिशिरोरुबाहवे ॥\n\nसहस्रनाम्ने पुरुषाय शाश्वते\n\n     सहस्रकोटीयुगधारिणे नमः ॥२२॥\n\nअथ प्रदक्षिणा\n\nसमस्ततीर्थयज्ञदानपूर्तकादिजं फलम् ॥\n\nलभेत्परस्य शाश्वतं करोति यः प्रदक्षिणाम् ॥२३॥\n\nअथ प्रार्थना\n\nहरे मत्समःपातकी नास्ति भूमौ\n\n     तथा त्वत्समो नास्ति पापापहारी ॥\n\nइति त्वं च मत्वा जगन्नाथ देव\n\n     यथेच्छा भवेत्ते तथा मां कुरु त्वम् ॥२४॥\n\nअथ स्तुतिः\n\nसंज्ञानमात्रं सदसत्परं मह-\n\n     च्छश्वत्प्रशांतं विभवं समं महत् ॥\n\nत्वां ब्रह्म वंदे हि सुदुर्गमं परं\n\n     सदा स्वधाम्ना परिभूतकैतवम् ॥२५॥\n\nएवं संपूज्य देवेशमेभिर्मंत्रैर्महामते ॥\n\nप्रणम्य विष्णुं सर्वांगपूजां कुर्यात्प्रयत्‍नतः ॥२६॥\n\nॐ नमो नारायणाय पुरुषाय महात्मने ॥\n\nविशुद्धसत्वधीस्थाय महाहंसाय धीमही ॥२७॥\n\nइति मंत्रेण प्राणायामं कृत्वा\n\nॐ विष्णवे मधुसूदनाय वामनाय त्रिविक्रमाय\n\nश्रीधराय हृषीकेशाय पद्मनाभाय दामोदराय\n\nसंकर्षणाय वासुदेवाय प्रद्युम्नाय अनिरुद्धाय\n\nअधोक्षजाय पुरुषोत्तमाय श्रीकृष्णाय नमः ॥\n\nइति पादगुल्फजानूरुकट्युदरपृष्ठभुजाकंधरकर्ण-\n\nनासिकाधरनेत्रशिरःसु पृथक् पृथक् पूजयामीति\n\nसर्वाङ्गपूजां कुर्यात् ॥ तथा सखीसखशंखचक्रगदा-\n\nपद्मासिधनुर्बाणहलमुसलादीन् तथा कौस्तुभवनमाला-\n\nश्रीवत्सपीतांबरनीलांबरवंशीवेत्रादीन् तथा\n\nतालांकगरुडांकरथदारुकसुमतिसारथिगरुड-\n\nकुमुदनंदसुनंदचंडमहाबलकुमुदाक्षादीन् ॥\n\nप्रणवपूर्वेण चतुर्थ्यन्तेन नमःसंयुक्तेन नाम्ना\n\nतथा विष्वक्सेनशिवविधिदुर्गाविनायकदिक्पाल-\n\nवरुणनवग्रहमातृकादीन्मंत्रैः पूजयेत् ॥\n\nॐ नमो वासुदेवाय नमः संकर्षणाय च ॥\n\nप्रद्युम्नायानिरुद्धाय सात्वतां पतये नमः ॥२८॥\n\nइति मंत्रेण शतमाहुतीर्जुहुयात् ॥\n\nदेवं प्रदक्षीणीकृत्य महाभोगं निधाय च ॥\n\nप्रणमेद्दंडवद्‍भूमौ मंत्रमेतमुदीरयेत् ॥२९॥\n\nध्येयं सदापरिभवघ्नमभीष्टदोऽहं\n\n     तीर्थास्पदं शिवविरंचिनुतं शरण्यम् ॥\n\nभृत्यार्तिहन् प्रणतपाल भवाब्धिपोतं\n\n     वंदे महापुरुष ते चरणारविंदम् ॥३०॥\n\nइति नत्वा हरिM राजन्पुनर्नीराजनं हरेः ॥\n\nकारयेद्विधिवद्‌भक्तो हरिभक्तजनैः सह ॥३१॥\n\nघटीवाद्यरणद्‍घण्टाकांस्यवीणादिकीचकैः ॥\n\nकरतालमृदङ्गाद्यैः कीर्तनं कारयेद्‍बुधः ॥३२॥\n\nनृत्यन्ति श्रीहरेरग्रे भक्ता वै प्रेमविह्वलाः ॥\n\nजयध्वनिसमायुक्ताः सत्कथागानतत्पराः ॥३३॥\n\nपुनः प्रभुं नमस्कृत्य मंदिरे तपनोज्ज्वले ॥\n\nशयनं कारयेत्सम्यक् श्रीकृष्णस्य महात्मनः ॥३४॥\n\nएवं करोति श्रीकृष्णसेवां यो लग्नमानसः ॥\n\nप्रणमंति च तं राजन्देवताः स्वर्गसंभवाः ॥३५॥\n\nसोऽपि राजेन्द्र नाकेऽपि पदं धृत्वा हरेर्जनः ॥\n\nअंते याति परं धाम गोलोकं योगिदुर्लभम् ॥३६॥\n\nइति श्रीकृष्णसेवाया विधानं वर्णितं मया ॥\n\nचतुःपदार्थदं नॄणां किं भूयः श्रोतुमिच्छसि ॥३७॥"
    }
]