[
    {
        "text": "अध्यायः ३८\n\n\nगर्ग उवाच - \n\nतदा मृत्युंजयः क्रुद्धो भैरवं वीक्ष्य निद्रितम् ॥ \n\n वृषभं प्रेरयामास कार्ष्णिजं शूरमानिनम् ॥१॥\n\n तदैव वृषभः कोपाच्छृंगाभ्यां मारयन्यदून् ॥ \n\n दंतैः पश्चिमपादाभ्यां सेनायां विचचार ह ॥२॥\n\n त्वरं जघान शृङ्गेण संमुखस्थं सुनन्दनम् ॥ \n\n शृङ्गेण भिन्नहृदयः पपात पंचतां गतः ॥३॥\n\n तदाऽऽजगाम संक्रुद्धोऽनिरुद्धो गजसंस्थितः ॥ \n\n धनुर्धरो दंशितश्च माभैर्माभैरिति ब्रुवन् ॥४॥\n\n दृष्ट्वा तत्र हतं वीरं कृष्णपुत्रं सुनन्दनम् ॥ \n\n प्राप्तो दुःखं मृधेऽत्यंतं कंपितः शोकपूरितः ॥५॥\n\n हते तस्मिन्महावीरे शोचंतं तं शिवोऽब्रवीत् ॥ \n\n मा कृथास्त्वं रणे शोकमनिरुद्ध महाबल ॥६॥\n\n रणमध्ये पातनं च शूराणां कीर्तये स्मृतम् ॥ \n\n तस्मात्त्वमपि संग्रामे मया युद्ध्यस्व यत्‍नतः ॥७॥\n\n प्रयातान्‌ रक्षस्व प्राणान्ममाग्रे युद्धकांक्षया ॥\n\n गर्ग उवाच - \n\nइति तस्य वचः श्रुत्वा शोकं त्यक्त्वा यदूत्तमः ॥८॥\n\n निचखान पंच बाणान् शिवस्य मस्तके नृप ॥ \n\n नाराचास्ते महेशस्य जटाजूटेषु निष्ठिताः ॥९॥\n\n दृश्यंते गृध्रपक्षाढ्याः शाखा इव वनस्पतेः ॥ \n\n ततो रुद्रः स्वकोदंडे बाणमेकं निधाय च ॥१०॥\n\n चिच्छेद तेन सहसा तस्य चापस्य शिंजिनीम् ॥ \n\n अनिरुद्धः पुनः शीघ्रं सज्यं कृत्वा धनुर्दृढम् ॥११॥\n\n उग्रचापस्य चिच्छेद शिंजिनीं सायकेन च ॥ \n\n ततः श्रुत्वा तयोर्युद्धमद्‌भुतं रोमहर्षणम् ॥१२॥\n\n विमानस्थाश्च शक्राद्या आजग्मुः कौतुकान्विताः ॥ \n\n ऊचुः परस्परं खस्था निरीक्ष्य भयविह्वलाः ॥१३॥\n\n देवा ऊचुः \n\n अमू लोकत्रयस्यापि ह्युत्पत्तिलयकारकौ ॥ \n\n एतयोश्च रणं तस्माद्विफलं रणमण्डले ॥१४॥\n\n को विजेष्यति संग्रामं प्राप्स्यते कः पराजयम् ॥\n\n गर्ग उवाच - \n\nततस्त्रिदिनपर्यंतं युद्धमासीत्तयोर्भृशम् ॥१५॥\n\n पुनः शरासनं रुद्रः सज्जं कृत्वा रुषान्वितः ॥ \n\n ब्रह्मास्त्रं संदधे तत्र लोकप्रलयकारकम् ॥१६॥\n\n ब्रह्मास्त्रेण तु ब्रह्मास्त्रं भिदुरास्त्रेण पार्वतम् ॥ \n\n पर्जन्यास्त्रेण चाग्नेयमनिरुद्धो जहार ह ॥१७॥\n\n तदा प्रकुपितोऽत्यंतं पिनाकी प्रज्वलन्निव ॥ \n\n त्रिशिखेन त्रिशूलेन जघान कार्ष्णिनन्दनम् ॥१८॥\n\n स त्रिशूलश्च तं भित्त्वा गजं भित्त्वा विनिर्गतः ॥ \n\n स्थितोऽभूच्च तयोर्मध्ये ऊर्ध्वपुंख अधोमुखः ॥१९॥\n\n गजो मृत्युं गतो युद्धेऽनिरुद्धो मूर्च्छितोऽभवत् ॥ \n\n पेततुस्तौ च संलग्नौ भिन्नवक्षस्थलौ मृधे ॥२०॥\n\n हाहाकारस्तदैवासीद्‌रुरुदुः सर्वयादवाः ॥ \n\n रुद्रस्याग्रे यथा भीता यमस्याग्रे च पापिनः ॥२१॥\n\n अनिरुद्धं निपतितं मृत्युतुल्यं विमूर्च्छितम् ॥ \n\n श्रुत्वा ययौ शंकितश्च सांबः स्कंदं विहाय च ॥२२॥\n\n मूर्च्छितं यदुवीरं तु वीक्ष्य क्रोधपरिप्लुतः ॥ \n\n अश्रुपूर्णमुखः सांबः शर्वं प्राह धनुर्धरः ॥२३॥\n\n कस्मात्करिष्यसे रुद्र दानवानां हि पालनम् ॥ \n\n हत्वानिरुद्धं संग्रामे वीरं चैव सुनन्दनम् ॥२४॥\n\n वेदे भागवते शास्त्रे पुरा विप्रैः श्रुतं मया ॥ \n\n श्रीकृष्णाख्यं परं नित्यं शिवं सेविति वैष्णवः ॥२५॥\n\n मृषा जातं हि तत्सर्वं कार्ष्णिजे पतिते सति ॥ \n\n सुनन्दनः कृष्णसुतः सोऽपि युद्धे त्वया हतः ॥२६॥\n\n वृथा करिष्यसे युद्धं धिक्त्वां तस्मान्महेश्वर ॥ \n\n अहं त्वां पातयिष्यामि रणे कृष्णपराङ्‌मुखम् ॥२७॥\n\n क्षुरप्रैः सायकैः शीघ्रं तिष्ठ तिष्ठ रणे शिव ॥ \n\n एतद्वचः समाकर्ण्य प्रसन्नः शंकरोऽब्रवीत् ॥२८॥\n\n शिव उवाच - \n\nधन्यस्त्वं यादवश्रेष्ठ सत्यं वदति नो भवान् ॥ \n\n मन्नाथः कृष्णचन्द्रोऽयं देवदानववंदितः ॥२९॥\n\n कुनंदने च निहते बल्वले मूर्च्छिते रणे ॥ \n\n सहायार्थमहं वीर भक्तरक्षार्थमागतः ॥३०॥\n\n सत्यं कर्तुं स्ववचनं किंचित्कोपेन पूरितः ॥ \n\n करोमि प्रधने युद्धं भक्तप्रियचिकीर्षया ॥३१॥\n\n इत्थं वदति भूतेशे सांबो रोषप्रपूरितः ॥ \n\n तताड शीघ्रं चापेन क्षुरप्रैः सायकैर्मृडम् ॥३२॥\n\n तैर्बाणैर्निहतो रुद्रो न किंचित्कश्मलं गतः ॥ \n\n यथा मतंगजः पुष्पैर्जग्राह स्वधनुः शिवः ॥३३॥\n\n तताड निशितैर्बाणैर्युद्धे जांबवतीसुतम् ॥ \n\n सांबः शिवं शिवः सांबं जघ्नतुस्तौ परस्परम् ॥३४॥\n\n दृष्ट्वा युद्धं तयोर्लोकसंहारं मेनिरेऽस्मराः ॥ \n\n भूतले गगने राजन्महान्कोलाहलोऽभवत् ॥३५॥\n\n भीताश्च वृष्णयस्तत्र नाथं कृष्णं स्मरंति हि ॥३६॥\n\n तदा हरिः श्रीयदुपालकश्च \n\n     ज्ञात्वा यदूनां च महाविपत्तिम् ॥ \n\n रथेन तत्रागतवान्‌ रिपुघ्नो \n\n     युक्तेन वै सूततुरंगमैश्च ॥३७॥\n\n श्यामः किरीटी नवकंजनेत्रो \n\n     नवार्ककोटिद्युतिमादधानः ॥ \n\n कौमोदकीशंखरथांगपद्म-\n\n     कोदंडबाणैर्नियुतोऽसिधारी ॥३८॥\n\n श्रीवत्सचिह्नेन तु कौस्तुभेन \n\n     पीताम्बरणेपि च मालयाऽऽ‌ढ्यः ॥ \n\n नीलालकैः कुण्डलकङ्कणद्यै-\n\n     र्विभूषितः कोटिमनोजतुल्यः ॥३९॥\n\n समुद्‌गलद्‌भिः सितफेनशीकरा- \n\n     न्मुक्ताफलानीव च राजहंसकैः ॥ \n\n सुग्रीवमुख्यैरतिवेगवत्तरै-\n\n     र्हयैर्युतः सुन्दरसामगायनैः ॥४०॥\n\n दृष्ट्वा स्वनाथं यदवः स्वागतं हर्षविह्वलाः ॥ \n\n बभूवुः सुखिनः सर्वे शीतभीता रविं यथा ॥४१॥\n\n तदा जयजयारावो यदुसैन्ये बभूव ह ॥ \n\n प्रचक्रिरे पुष्पवर्षं गगनस्थाश्च देवताः ॥४२॥\n\n दृष्ट्वा सांबस्तु श्रीकृष्णं सहायार्थं समागतम् ॥ \n\n पपात पादयोस्तस्य चापं त्यक्त्वा प्रहर्षतः ॥४३॥\n\n\n\n\n\nइति श्रीगर्गसंहितायां हयमेधखण्डे \n\nश्रीकृष्णागमनं नामाष्टात्रिंशोऽध्यायः ॥३८॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]