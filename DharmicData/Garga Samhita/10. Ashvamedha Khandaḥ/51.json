[
    {
        "text": "अध्यायः ५१\n\n\n\nअश्वमेधखण्डः - एकपंचाशत्तमोऽध्यायः \n\n\n\nयादवगणानां कौन्तलपुरगमनम् - \n\n\n\n\n\nगर्ग उवाच - \n\nअथ कृष्णस्तु भगवान्यादवानां च पालनम् ॥ \n\n कृत्वा मिलित्वा प्रययौ रथेनापि कुशस्थलीम् ॥१॥ \n\n कृष्णे गतेऽनिरुद्धस्तु हयं संपूज्य यत्‍नतः ॥ \n\n बंधनान्मोचयामास विजयार्थे नृपेश्वर ॥२॥ \n\n मुक्तस्तुरंगः प्रययौ देशान्देशान्विलोकयन् ॥ \n\n पृष्ठतस्तस्य राजेंद्र त्वरं जग्मुश्च वृष्णयः ॥३॥ \n\n दुर्योधनं जितं श्रुत्वा भूपास्तु तं तुरंगमम् ॥ \n\n प्राप्तं न जगृहू राष्ट्रे कृष्णस्य बलिनो भयात् ॥४॥ \n\n अथाव्रजत्तुरंगोऽयं शृण्वन्पश्यन्नितस्ततः ॥ \n\n संप्राप्तोऽभूद्‌द्वैतवने यत्र राजा युधिष्ठिरः ॥५॥ \n\n भ्रातृभिर्भार्यया सार्द्धं वनवासं करोति हि ॥ \n\n तस्मिन्वने भीमसेनो वनद्वीपगणैः सह ॥६॥ \n\n नित्यं करोति क्रीडां वै बालः क्रीडनकैरिव ॥ \n\n ददर्श तुरगं तत्र तं वनं गह्वरं महत् ॥७॥ \n\n न्यग्रोधाश्वत्थबिल्वैश्च खर्जूरपनसैस्तथा ॥ \n\n बकुलैः सप्तपर्णैश्च तिंदुकैस्तिलकैरपि ॥८॥ \n\n शालैस्तालैस्तमालैश्च बदरीलोध्रपाटलैः ॥ \n\n बब्बूरशाल्मलीवेणूपलाशादिभीरन्वितम् ॥९॥ \n\n आगतं घोटकं दृष्ट्वा दुर्जरे निर्जने वने ॥ \n\n वराहमृगशार्दूलवृकसर्पगणैर्युते ॥१०॥ \n\n झिल्लीझंकारसंयुक्ते गृध्रचिल्लादिभिर्युते ॥ \n\n वृते तथा भुजंगैश्च वल्मीकादर्द्धनिःसृतैः ॥११॥ \n\n शृगालमर्कमहिषगवयादिभिरन्विते ॥ \n\n नीलगोगजभल्लूकमार्जारैर्वनमानुषैः ॥ १२॥ \n\n युक्ते भयंकरे राजन्भीमो भीमपराक्रमः ॥ \n\n अश्वं जग्राह केशेषु सपत्रं नृप लीलया ॥१३॥ \n\n केनोत्सृष्टं वदन्वाक्यं स्वाश्रमं प्रययौ शनैः ॥ \n\n तदैव चानिरुद्धाद्या आजग्मुः सर्वयादवाः ॥१४॥ \n\n पश्यंतो यज्ञगन्धर्वमरण्ये नृप कृच्छ्रतः ॥ \n\n दृष्ट्वा गृहीतं तुरगमूचुस्ते तु परस्परम् ॥१५॥ \n\n अहो वनचरो ह्येष दृश्यते भीमसेनवत् ॥ \n\n बृहद्बाहुर्महापुष्टो महोच्चो रक्तलोचनः ॥१६॥ \n\n महागौरः कृच्छ्रधरो धूलिलिप्तो गदाधरः ॥ \n\n इत्थं ब्रुवंतस्ते सर्वे पुनरूचुश्च तं जनम् ॥१७॥ \n\n कस्त्वं श्रीराजराजन्यहयं नीत्वा क्व यास्यसि ॥ \n\n तस्मान्मोचय शीघ्रं त्वां न चेद्धन्मो शिलीमुखैः ॥१८॥ \n\n इति तद्वाक्यमाकर्ण्य हयं बद्ध्वा च गह्वरे ॥ \n\n जगाम स्वगदां गुर्वीं भारायुतसमन्विताम् ॥१९॥ \n\n तया जघान संग्रामे यादवान्भीमविक्रमः ॥ \n\n निपेतुर्वृष्णयस्तत्र भीमेन निहताश्च ये ॥२०॥ \n\n अनिरुद्धस्ततः क्रुद्धो दृष्ट्वा तस्य पराक्रमम् ॥ \n\n सहस्रवारणान्मत्तान्नोदयामास शत्रवे ॥२१॥ \n\n ततः सदिग्गजैः सोऽपि भूभृच्छिखरसन्निभैः ॥ \n\n पातितो धरणीपृष्ठे विषाणैरवपीड्यते ॥२२॥ \n\n ततो भीमः समुत्थाय क्रोधत्प्रस्फुरिताधरः ॥ \n\n मत्तान्गजाञ्जघानाथ गदया वज्रकल्पया ॥२३॥ \n\n कांश्चिच्चिक्षेप गगने काँश्चिद्‌भूमौ व्यपोथयत् ॥ \n\n काँश्चिन्ममर्द पादाभ्यां गजान्काँश्चिद्‌गजेषु च ॥२४॥ \n\n ततश्च दुद्रुवुः सर्वे वारणा भयविह्वला: ॥ \n\nतदाऽऽजगाम संक्रुद्धो गदस्तत्र गदाधरः ॥२५॥ \n\n गत्वा तत्सन्निधौ सोऽपि ज्ञात्वा भीमं तु शंकितः ॥ \n\n उवाच नत्वा हे वीर कस्त्वं वद ममाग्रतः ॥२६॥ \n\n सोऽब्रवीद्‌भीमसेनोऽहं जित्वा द्यूतेन हे गद ॥ \n\n दुर्योधनेन रिपुणा पुरान्निष्कासिता वयम् ॥२७॥ \n\n अत्रस्थानाद्योजने तु भ्रातृभिश्च युधिष्ठिरः ॥ \n\n करोति वनवासं वै ह्यहो दैवस्य मायया ॥२८॥ \n\n वने वर्षा गताश्चाष्टौ चत्वारस्त्ववशेषिताः ॥ \n\n वर्षमात्रं करिष्यामोऽज्ञातवासं वयं पुनः ॥२९॥ \n\n अर्जुनस्तु गतः स्वर्गमाहूतो वासवेन च ॥ \n\n अहं न जाने तु कदाऽऽगमिष्यति महीतले ॥३०॥ \n\n गद त्वं तु यदूनां च कुशलं कथयस्व नः ॥ \n\n तुरगः कस्य भूपस्य किमर्थं यूयमागताः ॥३१॥ \n\n इत्युक्त्वा मीमसेनस्तु रुरोदाश्रुपरिप्लुतः ॥ \n\n दुर्योधनकृतान्क्लेशान्संस्मरन्दुःखपूरितः ॥३२॥ \n\n इति श्रुत्वा स तद्वाक्यं तं समाश्वास्य दुःखितः ॥ \n\n भीमाय कथयामास वार्तां सर्वां च विस्तरात् ॥३३॥ \n\n श्रुत्वा भीमस्तु मुदितोऽनिरुद्धाद्यैर्यदूत्तमैः ॥ \n\n समन्वितस्तु प्रययौ धर्मपुत्रस्य सन्निधौ ॥३४॥ \n\n आगतान्यादवाञ्छ्रुत्वाजातशत्रुः प्रहर्षितः ॥ \n\n आनेतुं निर्ययौ राजन्नकुलाद्यैः समन्वितः ॥३५॥ \n\n नेमुस्तं यादवाः सर्वे सोऽपि दत्वा वराशिषम् ॥ \n\n निवासयामास मुदा सर्वान्द्वैतवने नृप ॥३६॥ \n\n आगतेभ्यश्च सर्वेभ्यो यथायोग्यं यथारुचि ॥ \n\n प्रददौ भोजनं राजा स्थाल्या भास्करदत्तया ॥३७॥ \n\n उषित्वा रजनीमेकां प्रभाते कार्ष्णिनंदनः ॥ \n\n क्रतोर्निमंत्रणं दत्त्वा पाडवेभ्यः परंतप ॥३८॥ \n\n यादवैः सहितः शीघ्रं मोचयित्वा तुरंगमम् ॥ \n\n ययौ सारस्वतान्देशान् तुरगस्य च पृष्ठतः ॥३९॥ \n\n अशूराँश्च बहून्देशांस्त्यक्त्वा तुरगराट् ततः ॥ \n\n स्वेच्छया विचरन् राजन् ययौ कौंतलकं पुरम् ॥४०॥ \n\n तस्मिन्पुरे महाराज चन्द्रहासश्च वैष्णवः ॥ \n\n पालितो यः कुलिन्देन केरलाधिपतेः सुतः ॥४१॥ \n\n कृष्णदेवप्रसादेन राज्यं तत्र करोति हि ॥ \n\n कथास्तस्यापि भक्तस्य राजञ्जैमिनिभारते ॥४२॥ \n\n अर्जुनाग्रे विस्तराद्वै नारदेन तु वर्णिताः ॥ \n\n तस्मिन्पुरे नराः सर्वे कृष्णभक्ता वसंति हि ॥४३॥ \n\n ब्रह्मण्याः पुण्यकर्त्तारः परदारपराङ्‌मुखाः ॥ \n\n स्वदारनिरताः सर्वे कृष्णपूजनतत्पराः ॥४४॥ \n\n गोविंदगाथां शृण्वंति पुराणानि तथैव च ॥ \n\n जपंति तत्र नामानि राधामाधवयोर्मुदा ॥४५॥ \n\n तुलसीमालिकाभिश्च ह्यूर्ध्वपुंड्रधरा द्विजाः ॥ \n\n गोपीचन्दनकाश्मीरैर्हरिमंदिरचर्चिताः ॥ ४६॥ \n\n श्यामबिंदुधराः सर्वे श्रीधराः केचिदेव हि ॥ \n\n तिलकैर्द्वादशैर्युक्ताश्चाष्टमुद्राधराः पराः ॥४७॥ \n\n गृहस्थाः शीतलां मुद्रां गोपीचन्दसंयुताम् ॥ \n\n नित्यं विप्रादयो वर्णाः प्रभाते धारयन्ति हि ॥४८॥ \n\n अग्निसंस्कारणार्थं तु विरक्ताः केचिदेव हि ॥ \n\n तप्तमुद्रां धारयंति केचित्संन्यासिनस्तथा ॥४९॥ \n\n तस्मिन्पुरे हयः पश्यन्प्राप्तोऽभूद्‌राजमंदिरे ॥ \n\n यत्र राजति राजा तु चन्द्रहासश्च चन्द्रवत् ॥५०॥ \n\n\n\n\n\nइति श्रीगर्गसंहितायां हयमेधखण्डे \n\nकौंतलपुरगमनं नामैकपंचाशत्तमोऽध्यायः ॥५१॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]