[
    {
        "text": "अध्यायः १८\n\n\n श्रीनारद उवाच -\n\nअथ कार्ष्णिर्गयामेत्य फल्गुं स्नात्वा ससैनिकः ॥\n\nअन्यान्देशांस्ततो जेतुं प्रस्थानमकरोत्पुनः ॥१॥\n\nश्रुत्वा जितं जरासंधं तदातंकान्नृपाः परे ॥\n\nउपायनं ददुस्ते वै भयार्ताः शरणं गताः ॥२॥\n\nगोमतीं सरयूं पुण्यामनुस्रोतं ततोऽगमत् ॥\n\nततो भागीरथीतीरे काशीमभिजगाम ह ॥३॥\n\nपार्ष्णिग्राहः काशिराजो गृहीतो मृगयां गतः ॥\n\nसोऽपि तस्मै बलिं प्रादाच्छ्रुत्वा तस्य बलं महत् ॥४॥\n\nप्रद्युम्नः सैनिकैः सार्द्धं कोशलान्प्रगतो बली ॥\n\nअयोध्यानिकटे राजन्नंदिग्रामे स्थितोऽभवत् ॥५॥\n\nकोशलेन्द्रो नग्नजिच्च तुरंगैश्च गजै रथैः ॥\n\nमहाधनैः शंबरारिमर्हयामास तत्त्ववित् ॥६॥\n\nउत्तरेशो दीपतमो नयपालाधिपो गजः ॥\n\nविशालेशो बर्हिणश्च एते वै तं बलिं ददुः ॥७॥\n\nनैमिषेशो हरेर्भक्तः श्रीकृष्णस्य प्रभाववित् ॥\n\nकृतांजलिपुटो भूत्वा ददौ तस्मै बलिं नृपः ॥८॥\n\nप्रयागं गतवान्कार्ष्णिस्त्रिवेणीं पापनाशिनीम् ॥\n\nस्नात्वा ददौ महादानं तीर्थराजप्रभाववित् ॥९॥\n\nगजा विंशतिसाहस्रमश्वानां दशलक्षकम् ॥\n\nरथानां च चतुर्लक्षं गवां तत्र दशार्बुदम् ॥१०॥\n\nहेममालासमायुक्तं हेमांबरसमन्वितम् ॥\n\nदशभारं सुवर्णानां मुक्तानां लक्षमेव हि ॥११॥\n\nद्विलक्षं नवरत्‍नानां वस्त्राणां दशलक्षकम् ॥\n\nकाश्मीरकंबलानां च द्विलक्षं नवकंबलम् ॥१२॥\n\nब्राह्मणेभ्यो ददौ कार्ष्णिस्तीर्थराजे हरिप्रिये ॥\n\nकारूषाधिपतिस्तत्र पौंड्रको नाम मैथिल ॥१३॥\n\nकृष्णशत्रुः सोऽपि कार्ष्णिं पूजयामास शंकितः ॥\n\nप्रद्युम्नं चागतं वीक्ष्य पांचाले कान्यकुब्जके ॥१४॥\n\nभयं प्रापुर्नृपाः सर्वे दुर्गे दुर्गे कृतार्गलाः ॥\n\nविचेलुर्यादवात्सर्वे भयार्ता दुर्गमाश्रिताः ॥१५॥\n\nबिंदुदेशाधिपो राजा दीर्घबाहुर्महाबलः ॥\n\nशंबरारेः परं सन्धिं कर्तुं सैन्ये समाययौ ॥१६॥\n\nदीर्घबाहुरुवाच -\n\nयूयं सर्वे यादवेन्द्रा आगता जयिनो दिशाम् ॥\n\nमनोरथं मे कुरुतां भवेयं तुष्टमानसः ॥१७॥\n\nसजलस्यापि काचस्य पात्रस्य शरवेधतः ॥\n\nन क्षरेद्‌बिंदुरेकोऽपि बाणस्तदधितिष्ठति ॥१८॥\n\nन पात्रं शकलीभूतं तन्मध्ये हस्तलाघवम् ॥\n\nये कुर्वंति प्रतिज्ञां मे तेभ्यो दास्यामि कन्यकाः ॥१९॥\n\nयूयं सर्वे यादवेन्द्रा धनुर्वेदविशारदाः ॥\n\nमयापि नारदमुखाच्छ्रुता पूर्वं महाबलाः ॥२०॥\n\nसर्वेषां विस्मितानां च प्रद्युम्नो धन्विनां वरः ॥\n\nतथेत्युवाच सदसि बिंदुदेशाधिपं नृप ॥२१॥\n\nदीर्घवंशौ सुविस्थाप्य गुणं बद्ध्वा तदन्तरे ॥\n\nगुणे बद्ध्वा काचकुम्भं सजलं पश्यतां सताम् ॥२२॥\n\nधनुर्गृहीत्वा तद्वीक्ष्य बाणं कार्ष्णिः समादधे ॥\n\nकाचपात्रं शरो भित्वा तस्थौ मध्येऽर्द्धनिःसृतः ॥२३॥\n\nएकतो मुखपुङ्खाभ्यां रविरश्मिरिवांबुदे ॥\n\nकाचपात्रे बभौ बाणस्तदद्‌भुतमिवाभवत् ॥२४॥\n\nन पात्रं शकलीभूतं त्रिकुशस्य फलं यथा ॥\n\nन चालनं कंपनं च बिंदुस्रावोऽपि नाभवत् ॥२५॥\n\nप्रद्युम्नो भगवान्बाणं द्वितीयं संदधे पुनः ॥\n\nसोऽपि पूर्वं समुत्सृज्य तत्र तस्थौ विदेहराट् ॥२६॥\n\nसांबोऽपि धनुरादाय बाणान्पंच समाददे ॥\n\nकाचपात्रं च ते भित्वा तस्थुस्तत्रार्धनिःसृताः ॥२७॥\n\nयुयुधानो धनुर्नीत्वा बाणमेकं समाक्षिपत् ॥\n\nसर्वेषां पश्यतां तेषां पात्रं चूर्णीबभूव ह ॥२८॥\n\nउच्चकैर्जहसुः सर्वे यादवाः परसैनिकाः ॥\n\nत्वं महान्बाणधारीह कार्तवीर्यार्जुनो यथा ॥२९॥\n\nअर्जुनो भरतो रामस्त्रिपुरघ्नो हि वा भवान् ॥\n\nद्रोणो भीष्मोऽथवा कर्णो जामदग्न्य इवाभवत् ॥३०॥\n\nअन्यत्पात्रं समाधायानिरुद्धो धन्विनां वरः ॥\n\nअधो गत्वाऽथ तद्‍दृष्ट्वा बाणं चिक्षेप लाघवात् ॥३१॥\n\nसोऽपि पात्रतलं भित्वा तस्थौ तत्रापि निःसृतः ॥\n\nतत्पात्राद्धस्तपञ्चोर्ध्वं बद्ध्वा पाषाणमंबरे ॥३२॥\n\nदीप्तिमान् धनुरादाय बाणमेकं समादधे ॥\n\nसोऽपि पात्रतलं भित्वा बाणमुत्सृज्य चाग्रतः ॥३३॥\n\nताडयित्वा च पाषाणं पुनस्तत्र समाश्रितः ॥\n\nबाणवेगेन तदपि बिंदुस्रावोऽपि नाभवत् ॥३४॥\n\nगतागतेन यावद्वै बिंदुस्रावोऽपि नाभवत् ॥\n\nतदा वीराश्च ते सर्वे साधु साध्विति वादिनः ॥३५॥\n\nभानुर्धनुः संगृहीत्वा वीक्ष्य मीलितलोचनः ॥\n\nआराच्चिक्षेप नाराचं सर्वेषां पश्यतां सताम् ॥३६॥\n\nसोऽपि पात्रं तदा भीत्त्वा पात्रं कृत्वा ह्यधोमुखम् ॥\n\nपुनरूर्ध्वमुखं कृत्वा तस्थौ तत्रार्द्धनिःसृतः ॥३७॥\n\nबाणवेगेन तदपि बिंदुस्रावोऽपि नाभवत् ॥\n\nन पात्रं शकलीभूतं तदद्‌भुतमिवाभवत् ॥३८॥\n\nएवं श्रीकृष्णपुत्रा ये अष्टादश महारथाः ॥\n\nसर्वे ते बिभिदुः पात्रं जलस्रावोऽपि नाभवत् ॥३९॥\n\nबिंदुदेशाधिपो राजा दीर्घबाहुः सुविस्मितः ॥\n\nतेभ्योऽदात्कन्यकाः सृष्टा अष्टादश सुलोचनाः ॥४०॥\n\nतेषां विवाहसमये शंखभेर्यानकादयः ॥\n\nनेदुर्जगुश्च गंधर्वा ननृतुश्चाप्सरोगणाः ॥४१॥\n\nतेषामुपरि देवास्ते जयध्वनिसमाकुलाः ॥\n\nववृषुः पुष्पवर्षाणि चक्रुः श्लाघां दिवी स्थिताः ॥४२॥\n\nगजान्षष्टिसहस्राणि हयानामर्बुदं तथा ॥\n\nदशलक्षं रथानां च दासीनां लक्षमेव च ॥४३॥\n\nशिबिकानां चतुर्लक्षं पारिबर्हे ददौ नृपः ॥\n\nताः प्राहिणोद्‍द्वारावतीं बभौ कर्ष्णिर्यदूत्तमः ॥४४॥\n\nदीर्घबाहुमनुप्राप्य निषधान्प्रययौ ततः ॥\n\nनिषधाधिपतिर्वीरसेनजिन्नाम मैथिल ॥४५॥\n\nउपायनं ददौ सोऽपि प्रद्युम्नाय महात्मने ॥\n\nतथाहि भद्राधिपतिः श्रीकृष्णेष्टो हरिप्रियः ॥४६॥\n\nपूजयामास सबलं बृहत्सेनो हरेः सुतम् ॥\n\nमाथुरान्शूरसेनांश्च मधून्प्राप्तः ससैनिकः ॥४७॥\n\nस्वागतैः पूजितः कार्ष्णिर्मथुरायां ययौ पुनः ॥\n\nततः प्रदक्षिणिकृत्य मथुरां सवनां किल ॥४८॥\n\nगोपान्गोपीं यशोदां च नन्दराजं व्रजेश्वरम् ॥\n\nवृषभानूपनंदांश्च नत्वा कार्ष्णिर्बभौ नृप ॥४९॥\n\nबलिं च नंदराजाय दत्वा दत्वा पुनः पुनः ॥\n\nतै पूजितः कतिदिनैः स्थितोऽभून्नंदगोकुले ॥५०॥"
    }
]