[
    {
        "text": "अध्यायः ३६\n\n\nगर्ग उवाच - \n\nकुनन्दनोऽपि संमूर्च्छां त्यक्त्वागाद्‌रणमण्डले ॥ \n\n रथस्थः क्रोधसंयुक्तः प्रवर्षन्धनुषा शरान् ॥१॥\n\n दृष्ट्वा तमागतं वीरोऽनिरुद्धः परवीरहा ॥ \n\n पप्रच्छ सेवकांस्तस्य वार्तां रोषेण दीपितः ॥२॥\n\n सेवकास्ते ततः प्रोचुरेष बल्वलनन्दनः ॥ \n\n त्वया सार्द्धं महाराज युद्धं कर्तुं समागतः ॥३॥\n\n श्रुत्वानिरुद्धः प्रोवाच हनिष्येऽहं कुनन्दनम् ॥ \n\n तदैव तमुवाचाथ कृष्णपुत्रः सुनन्दनः ॥४॥\n\n सुनन्दन उवाच - \n\nराजन्कोऽयं दैत्यपुत्रः क्वेदं परिमितं बलम् ॥ \n\n जेष्येऽहं त्वत्प्रतापेन तस्माद्‍गच्छाम्यहं प्रभो ॥५॥\n\n राजञ्छृणु प्रतिज्ञां मे तवानंदप्रदायिनीम् ॥ \n\n न चेत्कुनन्दनं जेष्ये बहुसंग्रामकोविदम् ॥६॥\n\n कृष्णस्य चरणांभोजमध्वास्वादवियोगिनम् ॥ \n\n यत्पापञ्च भवेत्तन्मे न जये यदि दानवं ॥७॥\n\n यो गुरुं भवहर्तारं पितरं च न सेवते ॥ \n\n यदघं तु भवेत्तस्य तन्मे भूयाञ्जयेन वै ॥८॥\n\n इति प्रतिज्ञामाकर्ण्यानिरुद्धस्तस्य भूपते ॥ \n\n जहर्ष चित्ते तं वीरं निर्द्दिदेश रणं प्रति ॥९॥\n\n इत्याज्ञप्तोऽनिरुद्धेन चैकाकी कृष्णनन्दनः ॥ \n\n जगाम दंशितस्तत्र यत्रास्ते बल्वलात्मजः ॥१०॥\n\n कुनन्दनस्तमाज्ञाय त्वागतं प्रधने रुषा ॥ \n\n प्रत्युज्जगाम वीराग्र्यो रथी शूरशिरोमणिः ॥११॥\n\n अन्योन्यं तौ सम्मिलितौ रथस्थौ चापधारिणौ ॥ \n\n रेजाते राजशार्दूल यथा दमनपुष्कलौ ॥१२॥\n\n उभौ सायकभिन्नंगावुभौ रुधिरविप्लुतौ ॥ \n\n मुञ्चंतौ शरकोटीश्च संधंतौ तरसा शरान् ॥ १३॥\n\n आदानेनैव सन्धानं मोचनं च न भूपते ॥ \n\n दृश्यते तौ महाशूरौ कुण्डलीकृतकार्मुकौ ॥१४॥\n\n तद्‌रथं राजपुत्रस्तु भ्रामकास्त्रेण शोभिना ॥ \n\n भूतले भ्रामयामास कुंभकारस्य चक्रवत् ॥१५॥\n\n भ्रांत्वा मुहूर्तमात्रं तु तद्‌रथो वाजिसंयुतः ॥ \n\n स्थितिं लेभे ततः कार्ष्णिर्जघान तद्‌रथे शरम् ॥१६॥\n\n सयानस्तेन बाणेन खे बभ्राम मतंगवत् ॥ \n\n पपात कौ विशीर्णोऽभूद्यथा वै काचभाजनम् ॥१७॥\n\n उत्थितः सोऽपि विरथो हताश्वो हतसारथिः ॥ \n\n अन्यं रथं समारुह्य यावदायाति संमुखम् ॥१८॥\n\n बभंज तावद्बाणैश्च तद्‌रथं कृष्णनन्दनः ॥ \n\n एवं सप्त रथा भग्ना दैत्यपुत्रस्य वै रणे ॥१९॥\n\n तदा कुनन्दनः संख्ये स्थित्वा याने विचित्रिते ॥ \n\n आययौ नृप वेगेन कृष्णपुत्रं नियोधितुम् ॥२०॥\n\n आगत्य दशभिर्बाणैस्ताडयामास तं मृधे ॥ \n\n शरैस्तेः सोऽपि निहतः परं कश्मलतां गतः ॥\n\n ततः स धनुरुद्यम्य गृहीत्वा दश सायकान् ॥ \n\n मुमोच तस्य हृदये क्रुद्धः कृष्णात्मजो बली ॥२२॥\n\n ते शरा रुधिरं पीत्वा निपेतुर्वै महीतले ॥ \n\n यथा हि पितरो राजन्नरके कूटसाक्षिणः ॥ २३॥\n\n कुनंदनः सुनन्दनं सुनन्दनः कुनन्दनम् ॥ \n\n महद्‌रणे महच्छरैर्निजघ्नतुः परस्परम् ॥२४॥\n\n एवं हि तौ द्वौ शरभिन्नगात्रौ \n\n     रक्ताप्लुतौ चापधरौ रुषाढ्यौ ॥ \n\n प्रचक्रतुर्युद्धवरं शरैश्च \n\n     कुशांबसांबाविव संयुगे वै ॥२५॥\n\n ततः कृष्णात्मजो वीरः कोदंडे स्वर्णनिर्मिते ॥ \n\n मृगांकार्द्धमुखं बाणं धृत्वा शीघ्रं तमब्रवीत् ॥२६॥\n\n सुनन्दन उवाच - \n\nशृणु मद्वचनं वीर बाणेनानेन त्वच्छिरः ॥ \n\n सद्यश्छिन्नं करिष्येऽहं शिरो रक्ष बली यदि ॥२७॥\n\n यदि मद्वचनं सत्यं प्रधने त्वं न मन्यसे ॥\n\n तदा शृणु प्रतिज्ञां मे तव मृत्युविषूचिकाम् ॥२८॥\n\n सतीं च गुरुपत्‍नीं च यो दूषयति कामतः ॥ \n\n स याति यातनां यां वै यमराजस्य सन्निधौ ॥२९॥\n\n सा यातना च मे भूयात्सत्यं मम प्रतिश्रुतम् ॥ \n\n यः समर्थश्च स्वगुरुं पितरं च न पालयेत् ॥३०॥\n\n तस्य पापं ममैवास्तु न हनिष्ये च त्वां रणे ॥ \n\n इति श्रुत्वा च तद्वाक्यं दैत्य आह रुषा ज्वलन् ॥३१॥\n\n राजपुत्र उवाच - \n\nबिभेमि नाहं रणात्संग्रामे शत्रुसम्मुखे ॥ \n\n प्राणिनां चैव सर्वेषां मृत्युर्भवति सांप्रतम् ॥३२॥\n\n यदि मुंचसि संग्रामे मद्‌वधार्थे महाशरम् ॥ \n\n तदाहं स्वशरेणापि शीघ्रं छेद्मि न संशयः ॥३३॥\n\n एकादश्यां च ये मानादन्नं भुंजंति भूतले ॥ \n\n मातरं भ्रातृपत्‍नीं च भगिनीं च सुतां तथा ॥ \n\n पापं तेषां ममैवास्तु न छेद्मि यदि त्वच्छरम् ॥३४॥\n\n इति तस्य वच: स्पष्टं श्रुत्वा शंकितमानसः ॥ \n\n प्रत्युवाच पुनर्वाक्यं श्रीकृष्णं सोऽपि संस्मरन् ॥३५॥\n\n सुनन्दन उवाच - \n\nमया कृष्णांघ्रियुगलं सेवितं मनसा यदि ॥ \n\n कपटेन विना तर्हि सत्यं भूयाद्वचो मम ॥३६॥\n\n स्वपत्‍नीं च विना वीर नान्यां पश्यामि कामतः ॥ \n\n तेन सत्येन संग्रामे वाक्यं भूयादृतं मम ॥३७॥\n\n इत्युक्त्वा सायकं तीक्ष्णं विमुमोच सुनन्दनः ॥ \n\n मंत्रयित्वा च मंत्रेण महाकालानलोपमम् ॥३८॥\n\n प्रमुक्तं वीक्ष्य विशिखं स्वबाणेन नृपात्मजः ॥ \n\n सद्यश्चिच्छेद हि यथा सर्पं पक्षेण पक्षिराट् ॥३९॥\n\n छिन्ने तस्मिञ्छरे राजन्हाहाकारस्तदाभवत् ॥ \n\n चचाल पृथिवी लोकैर्देवास्ते विस्मयं गताः ॥४०॥\n\n परार्द्धः पतितो बाणः पूर्वार्द्धः फलसंयुतः ॥ \n\n शिरश्चिच्छेद दैत्यस्य तरोः स्कंधं यथा गजः ॥४१॥\n\n किरीटकुण्डलैर्युक्तं पतितं तस्य मस्तकम् ॥ \n\n निरीक्ष्य हाहाशब्दं वै चक्रुर्दैत्याश्च दुःखिताः ॥४२॥\n\n कुनन्दनकबंधस्तु शीघ्रमुत्थाय संयुगे ॥ \n\n खड्गेन मुष्टिभिः पादैर्बहूञ्छत्रूञ्जघान ह ॥४३॥\n\n ततश्च यदुसेनायां नेदुर्दुंदुभयो मुहुः ॥ \n\n सुनंदनोपरि सुराः पुष्पवर्षं प्रचक्रिरे ॥४४॥\n\n\n\n\n\nइति श्रीगर्गसंहितायां हयमेधखण्डे \n\nदैत्यपुत्रवधवर्णनं नाम षट्‌त्रिंशोऽध्यायः ॥३६॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]