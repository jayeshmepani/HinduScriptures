[
    {
        "text": "अध्यायः ०४\n\n\n\n अश्वमेधखण्डः - चतुर्थोऽध्यायः\n\n\n\nकृष्णकृतं पारिजातहरणम् -\n\n\n\nगर्ग उवाच -\n\nगत्वा स्वर्गं तु शक्राय दत्वा छत्रं मणिं तथा ॥\n\nअदित्यै कुण्डले कृष्णो दत्वाभिप्रायमब्रवीत् ॥१॥\n\nआभिप्रायं हरेर्ज्ञात्वा वासवो न ददौ द्रुमम् ॥\n\nदेवाञ्जित्वा तदा पारिजातं जग्राह माधवः ॥२॥\n\nसूत उवाच -\n\nइति श्रुत्वा कथां राजा यादवो विस्मयान्वितः ॥\n\nपप्रच्छ स्वगुरुं भूयः श्रद्दधानो हरेर्गुणे ॥३॥\n\nब्रह्मञ्शक्रस्तु देवेंद्रो जानन्कृष्णं हरिं परम् ॥\n\nअपराधं तु कृतवान्स कथं ब्रूहि तत्त्वतः ॥४॥\n\nकृष्णाग्रे कथितं सत्यभामया शक्रचेष्टितम् ॥\n\nतस्मान्मे विस्तराद्युद्धमिन्द्रमाधवयोर्वद ॥५॥\n\nगर्ग उवाच -\n\nअदित्या संस्तुतः कृष्णः शक्रवाक्याच्च नन्दनम् ॥\n\nवनं गत्वा पारिजातान्संददर्श बहून्द्रुमान् ॥६॥\n\nतेषां मध्ये महावृक्षं मंजरीपुञ्जधारिणम् ॥\n\nक्षीरोदमथनाज्जातं पद्मगंधसमन्वितम् ॥७॥\n\nसुराणां सुखदं ताम्रपल्लवैः परिवेष्टितम् ॥\n\nवने विभूषणं दिव्यं वरं स्वर्णसमत्वचम् ॥८॥\n\nतं दृष्ट्वा माधवं प्राह सत्यभामा च मानिनी ॥\n\nएनं गृह्णाम्यहं कृष्ण श्रेष्ठं सर्वं वने द्रुमम् ॥९॥\n\nइत्युक्तः प्रिययोत्पाट्य पारिजातं गरुत्मति ॥\n\nलीलयाऽऽरोपयामास प्रहसञ्जगदीश्वरः ॥१०॥\n\nतदैव कुपिताः सर्वे वनपालाः समुत्थिताः ॥\n\nधनुर्बाणधराः कृष्णमूचुः प्रस्फुरिताधराः ॥११॥\n\nइन्द्रप्रियाया वृक्षश्च हृतः कस्मात्त्वया नर ॥\n\nयदृच्छया किलास्माकं तृणीकृत्य क्व यास्यसि ॥१२॥\n\nइन्द्राणीप्रीतये देवैः पुरा ह्युदधिमंथने ॥\n\nउत्पादितोऽयं न क्षेमी गृहीत्वैनं भविष्यसि ॥१३॥\n\nगिरीणां येन सर्वेषां पक्षाः पूर्वं निपातिताः ॥\n\nतं किं वृत्रहणं वीरं जित्वा वृक्षं नयिष्यसि ॥१४॥\n\nतस्माद्‌गच्छ महावीर पारिजातं विहाय च ॥\n\nन दास्यामो द्रुमं तुभ्यं शक्रस्यानुचरा वयम् ॥१५॥\n\nयदा दास्यति तुभ्यं वै पारिजातं पुरंदरः ॥\n\nन निषेधं करिष्यामो वनपाला वयं तदा ॥१६॥\n\nतेषां भाषितमाकर्ण्य सत्यभामा रुषान्विता ॥\n\nतूष्णींभूते सति हरावभीता प्राह तान्नृप ॥१७॥\n\nसत्योवाच -\n\nका शची पारिजातस्य कः शक्रो वा सुरेश्वरः ॥\n\nसामान्यः सर्वलोकानां यदीशोऽमृतमंथने ॥१८॥\n\nसमुत्पन्नः सुरः कस्मादेको गृह्णाति वासवः ॥\n\nयथा सुधा यथैवेंदुर्यथा श्रीर्वनचारिणः ॥१९॥\n\nसामान्यः सर्वलोकस्य पारिजातस्तथा द्रुमः ॥\n\nभर्तुबाहुमहागर्वा रुणद्ध्येनं मृषा शची ॥२०॥\n\nतत्कथ्यतामलं क्षान्त्या सत्याहारप्रतिद्रुमम् ॥\n\nकथ्यतां च द्रुतं गत्वा पौलोम्यै वचनं मम ॥२१॥\n\nसत्यभामा वदत्येतदतिगर्वोद्धताक्षरम् ॥\n\nयदि त्वं दयिता भर्तुर्यदि वश्यः पतिस्तव ॥२२॥\n\nमद्‌भर्तुर्हरतो वृक्षं तत्कारय निवारणम् ॥\n\nजानामि ते पतिं शक्रं युष्माञ्जानामि तत्वतः ॥२३॥\n\nपारिजातं तथाप्येनं मानुषी हरयामि ते ॥\n\nगर्ग उवाच -\n\nकृष्णप्रियाया वचनं वनपाला निशम्य च ॥२४॥\n\nइन्द्राणीनिकटं गत्वा प्रोचुः सर्वं यथोदितम् ॥\n\nरक्षकाणां वचः श्रुत्वा शची प्राह रुषान्विता ॥२५॥\n\nकृष्णं निवारणार्थाय न यास्यंतं पुरंदरम् ॥\n\nशच्युवाच -\n\nमदीयं पारिजातं वै माधवेन बलीयसा ॥२६॥\n\nगृहीतं स्वप्रियार्थे वै त्वां तृणीकृत्य वज्रिणम् ॥\n\nतस्मान्मोचय वृक्षेशं पाकसूदन वृत्रहन् ॥२७॥\n\nसत्यभामावशं कृष्णं विनिर्जित्य महारणे ॥\n\nत्वया वै पूर्वमद्रीणां पक्षा वज्रेण शातिताः ॥२८॥\n\nभयं विसृज्य युद्धाय गच्छ तस्मात्सुरैर्वृतः ॥\n\nइति श्रुत्वा शचीवाक्यं शक्रो नमुचिसूदनः ॥२९॥\n\nन चकार तु युद्धाय मनो भयसमन्वितः ॥\n\nततश्च बहुशः पत्‍न्या प्रेरितः कोपयुक्तया ॥३०॥\n\nतदा कोपेन श्रीकृष्णं निन्दन्प्राह मदान्वितः ॥\n\nइन्द्र उवाच -\n\nयेन ते परिजातं वै गृहीतं सुन्दरानने ॥३१॥\n\nमृधे तं पातयिष्यामि वज्रेण शतपर्वणा ॥\n\nइत्युक्त्वा वासवो राजन्नारुह्यैरावतं गजम् ॥३२॥\n\nशुण्डादंडैस्त्रिभिर्युक्तं रक्तकंबलमंडितम् ॥\n\nचतुर्भिः शोभितं दन्तैर्हिमाद्रिसदृशं शुभम् ॥३३॥\n\nस्वर्णशृङ्खलया जुष्टं शुशुभे निर्जरैर्वृतः ॥\n\nतथा मरुद्‌गणाः सर्वे यमाग्निवरुणादयः ॥३४॥\n\nरुद्राश्च द्वादशात्मानो वसवो धनदादयः ॥\n\nविद्याधराश्च गंधर्वाः साध्याः पितृगणादयः ॥३५॥\n\nततस्त्रिंशत्कोटिसंख्याः शक्रस्यानुचराः सुराः ॥\n\nएते समागताः क्रुद्धा योद्धुं श्रीकृष्णसंमुखे ॥३६॥\n\nआहूताः केऽपि शक्रेण सहायार्थं तु स्वात्मनः ॥\n\nतथा तु नारदेनापि केचिद्देवास्तु प्रेषिताः ॥३७॥\n\nततः परिघनिस्त्रिंशगदाशूलपरश्वधैः ॥\n\nबभूवुस्त्रिदशाः सज्जाः शक्रे वज्रकरे स्थिते ॥३८॥\n\n\n\nइति श्रीगर्गसंहितायामश्वमेधचरित्रे\n\nसुमेरौ पारिजातहरणं नाम चतुर्थोऽध्यायः ॥४॥\n\n\n\nहरिः ॐ तत्सत् श्रीकृष्णार्पणमस्तु ॥"
    }
]