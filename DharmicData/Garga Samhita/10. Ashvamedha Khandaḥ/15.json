[
    {
        "text": "अध्यायः १५\n\n\nश्रीगर्ग उवाच - \n\nअथेन्द्रनीलस्य सुतो महाबलो \n\nह्यक्षौहिणीभिस्त्रिभिरेव संयुतः ॥ \n\nयदून्विजेतुं स्वपुराद्विनिर्गतो \n\nपितुश्च वाक्याद्‌बहुरोषपूरितः ॥१॥\n\nतमागतं वीक्ष्य नृपस्य पुत्रं \n\nश्रीकृष्णपौत्रस्तु धनुर्गृहीत्वा ॥ \n\nयुद्धं प्रकर्तुं प्रययौ स एको \n\nवृत्रं विजेतुं च यथा विडौजाः ॥२॥\n\nगत्वानिरुद्धः संग्रामे शत्रूणामुपरि त्वरम् ॥ \n\nमुमोच बाणपटलान्सर्वेषां त्रासयन्मनः ॥३॥\n\nततश्च दुद्रुवुः सर्वे नीलकेतोश्च सैनिकाः ॥ \n\nरणाद्‌भीताः स्वशंखं च दघ्मौ प्रद्युम्ननंदनः ॥४॥\n\nपलायमानां स्वां सेनां दृष्ट्वा नीलध्वजो बली ॥ \n\nचापं टंकारयञ्छीघ्रमाययौ रणमंडले ॥५॥\n\nसेनां स्वां नोदयामास पुनः सोऽपि धनुर्ज्यया ॥ \n\nद्विषां मध्येऽनिरुद्धं तं दृष्ट्वा नीलध्वजो बली ॥६॥\n\nधनुष्टंकारयन्प्राप्तो ह्यक्षौहिण्यावृतो रुषा ॥ \n\nविंशद्बाणैर्नीलकेतुं पंचभिः पंचभी रथान् ॥७॥\n\nअताडयद्‌गजांश्चैव तथा सतुरगान्नरान् ॥ \n\nभूम्यां निपेतुस्ते सर्वे सांबबाणैः प्रताडिताः ॥८॥\n\nगजोपरि गजाः केचिद्‌रथोपरि रथास्तथा ॥ \n\nहयोपरि हयाश्चैव नरोपरि नराश्च वै ॥९॥\n\nतत्क्षणेनाप्यभूद्‍भूमी रुधिरौघपरिप्लुता ॥ \n\nपतितैश्छिन्नभिन्नैश्च द्विपाश्च रथपत्तिभिः ॥१०॥\n\nततः प्रभग्नं स्वबलं विलोक्य \n\nनीलध्वजो भूपधनुर्गृहीत्वा ॥ \n\nबाणान्विमुंचन्किल यादवानां \n\nजेतुं मनो यस्य स चागमद्वै ॥११॥\n\nस गत्वा प्रधने राजन्दशबाणै रुषान्वितः ॥ \n\nचापं सांबस्य चिच्छेद प्रेम दुर्वचनैरिव ॥१२॥\n\nचतुर्भिश्चतुरो वाहान्द्वाभ्यां केतुं रथं शतैः ॥ \n\nएकेन जघ्ने सूतं स इन्द्रनीलसुतो बली ॥१३॥\n\nएवं कृत्वा च विरथं सांबं वै नृपनंदनः ॥ \n\nपुनः समागतां तस्य सेनां बाणैर्जघान ह ॥१४॥\n\nअथ नीलध्वजस्यापि सेना सर्वा समागता । \n\nयादवानां बलं संख्ये जघान निशितैः शरैः ॥ १५ ॥ \n\nततः समभवद्युद्धमुभयोः सेनयोर्मृधे ॥ \n\nनिस्त्रिंशैः परिघैर्बाणैर्गदापरुषशक्तिभिः ॥१६॥\n\nसांबोऽन्यं रथमारुह्य सज्जं कृत्वा धनुर्दृढम् ॥ \n\nतद्‌रथं चूर्णयामास शतबाणै रणे बली ॥१७॥\n\nस च्छिन्नधन्वा विरथो गदामुद्यम्य वेगवान् ॥ \n\nअभ्यधावद्‌रणे क्रुद्धो सांबस्योपरि मानद ॥१८॥\n\nतदैव सांबं सहसावतीर्याथ रथाद्‌गदाम् ॥ \n\nनीत्वा नीलध्वजस्यापि संमुखे गतवान् रुषा ॥१९॥\n\nतताड गदया सांबमागतं वीक्ष्य भूपजः ॥ \n\nन चचाल प्रहारेण मालाहतगजो यथा ॥२०॥\n\nततः सांबस्तु गदया तताड नृपनन्दनम् ॥ \n\nतत्प्रहारेण पतितो मूर्छां प्राप्तो रणे तु सः ॥२१॥\n\nसैनिका दुद्रुवुस्तस्य हाहाकारं समुच्चरन् ॥ \n\nततो युद्धाय संक्रुद्ध इन्द्रनीलः समागतः ॥२२॥\n\nसाकमक्षौहिणीभ्यां च विमुंचन्धनुषा शरान् ॥ \n\nतमागतं विलोक्याथ मधुः कृष्णसुतो बलो ॥२३॥\n\nधानुष्को विरथं चक्र इन्द्रनीलं शिलीमुखैः ॥ \n\nसेनां समागतां तस्य युयुधानोऽर्जुनप्रियः ॥२४॥\n\nशरैर्विव्याध समरे मैत्रीं दुर्वचनैरिव ॥ \n\nततश्च यादवैर्मुक्तो नृपो माहिष्मतीं ययौ ॥२५॥\n\nगत्वा पुर्यां च दुःखार्तः सस्मार स्वपतिं शिवम् ॥ \n\nअथ तस्मै शिवः साक्षाद्दत्वा दर्शनमुत्तमम् ॥२६॥\n\nपप्रच्छ सर्ववृत्तांतं श्रुत्वा स तु न्यवेदयत् ॥ \n\nइत्थं निशम्य वचनं प्रत्याह प्रमथेश्वरः ॥२७॥\n\nशिव उवाच - \n\nशोकं मा कुरु राजेंद्र मद्वरोऽपि मृषा न हि ॥ \n\nदैवदैत्यनराः सर्वे त्वा विजेतुं न च क्षमाः ॥२८॥\n\nएते कृष्णसुता राजञ्छ्रीकृष्णस्यांशसंभवाः ॥ \n\nन देवा ये महाराज न दैत्या न च मानुषाः ॥२९॥\n\nएतैर्विनिर्जितस्त्वं तु दुर्मना भव मा नृप ॥ \n\nअपराधं तु कृष्णस्य कर्तुं नार्हसि भूपते ॥३०॥\n\nसमागतेभ्य एतेभ्यस्तस्मात्त्वं विधिना नृप ॥ \n\nशीघ्रं प्रयच्छ भद्रं ते हयमेधतुरंगमम् ॥३१॥\n\nइत्युक्त्वांतर्दधे रुद्रो नृपो ज्ञात्वा जगत्पतेः ॥ \n\nमाहात्म्यं च मुदा युक्तो गृहीत्वा क्रतुवाहनम् ॥३२॥\n\nनीलध्वजेन सहितो रत्‍नान्यादाय भूरिशः ॥ \n\nस्वर्णभारशतं चैव मतंगजसहस्रकम् ॥३३॥\n\nनियुतं घोटकानां च ह्यादाय स्यंदनायुतम् ॥ \n\nयत्रानिरुद्धः प्रययौ नमस्कर्तुं जनैर्वृतः ॥३४॥\n\nअनिरुद्धस्य निकटे गत्वा राजा विधानतः ॥ \n\nसर्वं निवेदयामास नत्वा वचनमब्रवीत् ॥३५॥\n\nइन्द्रनील उवाच - \n\nनमः कृष्णाय रामाय प्रद्युम्नाय महात्मने ॥ \n\nनमो नमोऽनिरुद्धाय सात्वतां प्रवराय च ॥३६॥\n\nआदेशो दीयतां मह्यं किं करोम्यसुरार्दन ॥ \n\nअनिरुद्धस्तु तं प्राह मया सह नृपोत्तम ॥३७॥\n\nशत्रुभ्यश्च मित्रहयं पालय त्वं हि मामकम् ॥\n\nगर्ग उवाच - \n\nइति तस्य वचः श्रुत्वा तथेत्युक्त्वा नृपो नृप ॥३८॥\n\nनीलध्वजाय राज्यं तु दत्वा गंतुं मनो दधे ॥३९॥\n\n\n\nइति श्रीगर्गसंहितायां हयमेधखण्डे अनिरुद्धविजयवर्णनं नाम पंचदशोऽध्यायः ॥१५॥ \n\n\n\nहरिः ॐ तत्सत् श्रीकृष्णार्पणमस्तु ॥"
    }
]