[
    {
        "text": "अध्यायः १७\n\n\n द्वारकाखण्डः - सप्तदशोऽध्यायः\n\n\n\nराधा-प्रेम-प्रकाशम् -\n\n\n\nश्रीनारद उवाच -\n\nश्रीकृष्णमागतं वीक्ष्य पट्टराज्ञीसमन्वितम् ।\n\nतदा जयजयारावं चक्रुर्गोप्योऽतिहर्षिताः ॥ १ ॥\n\nसहसा श्रीहरिं राधा परिक्रम्य कृतांजलिः ।\n\nपद्माभाभ्यां तु नेत्राभ्यां आनंदाश्रूणि मुंचती ॥ २ ॥\n\nस्यमन्तकखचित्पादं चिंतामणीखचित्तटम् ।\n\nपद्मरागलसन्मध्यं चन्द्रमण्डलवर्तुलम् ॥ ३ ॥\n\nकौस्तुभैः प्रखचित्पृष्ठं कुम्भमण्डलमण्डितम् ।\n\nपारिजातकपुष्पाढ्यं पीयूषस्राविछत्रमत् ॥ ४ ॥\n\nदत्त्वा सिंहासनं तस्मै प्राह प्रहसितानना ।\n\nअद्य मे सफलं जन्म चाद्य मे सफलं तपः ॥ ५ ॥\n\nअद्य मे सफलो धर्मो हरे त्वय्यागते सति ।\n\nधन्यं सिद्धाश्रमस्नानं सफलीभूतमद्‌भुतम् ।\n\nमयाऽपि न कृता भक्तिस्तव भक्तसहायिनः ॥ ६ ॥\n\nबहवश्च सहाया मे त्वया देव कृता भुवि ।\n\nकंसोऽपि लोकविजयी येन भीतो बभूव ह ॥ ७ ॥\n\nस मारितो मद्वचनाच्छंखचूडस्त्वया हरे ।\n\nमत्प्रेम्णाऽपि त्वया देव वैभवं दर्शितं व्रजे ॥ ८ ॥\n\nशक्रस्य मानभंगोपि कृतो देव त्वया बलात् ।\n\nमत्कारणाद्व्रजं रक्षन् धृत्वा गोवर्धनाचलम् ॥ ९ ॥\n\nयथेच्छालिंगितो रासे गोपीभिस्त्वं वशीकृतः ।\n\nइदं ते चरितं देव नरलोकविडंबनम् ॥ १० ॥\n\nएवं वदन्ती सा राधा त्वरं चन्द्राननाज्ञया ।\n\nसादरेण हरेः पत्‍नीर्वीक्ष्य ता गौरवं ददौ ॥ ११ ॥\n\nभैष्मीं जांबवतीं भामां सत्यां भद्रां च लक्ष्मणाम् ।\n\nकालिंदीं मित्रविंदां च मिलित्वा सा परस्परम् ॥ १२ ॥\n\nषोडशस्त्रीसहस्रं च रोहिणीमुखमेव च ।\n\nप्रेमानंदमयी दोर्भ्यां परिरेभे मुदान्विता ॥ १३ ॥\n\nराधोवाच -\n\nचन्द्रो यथैको बहवश्चकोराः\n\n     सूर्यो यथैको बहवो दृशः स्युः ।\n\nश्रीकृष्णचन्द्रो भगवांस्तथैको\n\n     भक्ता भगिन्यो बहवो वयं च ॥ १४ ॥\n\nपद्मप्रभावं मधुपो यथा हि\n\n     रत्‍नप्रभावं किल तत्परीक्षित् ।\n\nविद्याप्रभावं च यथा हि विद्वान्\n\n     काव्यप्रभावं च यथा कवींद्रः ॥ १५ ॥\n\nयथा सहस्रेषु जनेषु सत्सु\n\n     रसप्रभावं रसिकस्तथा हि ।\n\nजानाति तत्त्वेन नरेन्द्रपुत्र्यः\n\n     कृष्णप्रभावं भुवि कृष्णभक्तः ॥ १६ ॥\n\nश्रीनारद उवाच -\n\nराधावाक्यं तदा श्रुत्वा रुक्मिणी भीष्मनन्दिनी ।\n\nसपत्‍नीसहिता प्राह राधां कमललोचनाम् ॥ १७ ॥\n\nरुक्मिण्युवाच -\n\nधन्याऽसि राधे वृषभानुपुत्रि\n\n     त्वद्‌भक्तिभावेन वशीकृतोऽयम् ।\n\nवदत्यलं यस्य कथां त्रिलोकी\n\n     स एव वार्तां वदति त्वदीयाम् ॥ १८ ॥\n\nश्रुतं यथा ते हरिभावलक्षणं\n\n     तथा हि दृष्टं न हि चित्रमेव हि ।\n\nगच्छाशु चास्मच्छिबिराणी यत्र हि\n\n     त्वां नेतुमत्रागतवत्य आदृताः ॥ १९ ॥\n\nश्रीनारद उवाच -\n\nएवमुक्त्वा भीष्मसुता राधां कीर्तिसुतां सदा ।\n\nसमानीय स्वशिबिरे सादरेण महात्मना ॥ २० ॥\n\nशिबिरे सर्वतोभद्रे पद्माकिंजल्कवासिते ।\n\nहैमे शिरीषमृदुले पर्यंके सोपबर्हणे ॥ २१ ॥\n\nसुखं निवासयामास वासः स्रङ्‍मंडनादिभिः ।\n\nसंपूज्य विधिवद्‌रात्रौ सपत्‍नीसहिता सती ॥ २२ ॥\n\nगोपीनां शतयूथं च संपूज्य च पृथक्पृथक् ।\n\nवार्तालापान्बहुविधान्कृत्वा कृष्णप्रियास्ततः ।\n\nस्थापयित्वाऽथ तां जग्मुः स्वं स्वं वै शिबिरं मुदा ॥ २३ ॥\n\nकृष्णपार्श्वं गता भैष्मी दृष्ट्वा जाग्रदुपस्थितम् ।\n\nकथं न शेषे भो स्वामिन्निति कृष्णमुवाच ह ॥ २४ ॥\n\nश्रीभगवानुवाच -\n\nप्रत्युद्‌गमप्रस्रवणैराश्वासेन व्रजेश्वरि ।\n\nअर्चिता हि त्वया सुभ्रुः प्रसन्ना साऽभवत्परम् ॥ २५ ॥\n\nसा च नित्यं हि पिबति शयनादौ पयः शुभम् ।\n\nपयःपानं तु न कृतमद्य सुभ्रुः तया किल ॥ २६ ॥\n\nतेन निद्रा नयनयोर्न जाताऽस्या महामते ।\n\nतस्मान्ममापि प्रस्वापो न जातो भीष्मकन्यके ॥ २७ ॥\n\nश्रीनारद उवाच -\n\nइति श्रुत्वा परं भैष्मी सपत्‍नीभिः समन्विता ।\n\nनीत्वा दुग्धं तत्समीपं प्रययौ परमादरात् ॥ २८ ॥\n\nउष्णं दुग्धं सितायुक्तम् कचोले हैमने कृतम् ।\n\nअपाययत्परं प्रीत्या राधां भीष्मकनंन्दिनी ॥ २९ ॥\n\nएवमभ्यर्च्य विधिवत् दत्वा ताम्बूलबीटिकाम् ।\n\nसत्यभामादिभिः शश्वत्सपत्‍नीभिः समन्विता ॥ ३० ॥\n\nआगत्य कृष्णसामीप्यं वदंती स्वकृतं शुभा ।\n\nभेजे श्रीरुक्मिणी साक्षाच्छ्रीकृष्णपदपंकजम् ॥ ३१ ॥\n\nसंलालयंती सततं कोमलैः करपल्लवैः ।\n\nकृष्णपादतले छालान्वीक्ष्य सा विस्मिताऽभवत् ॥ ३२ ॥\n\nउच्छालकाः कथं जाताः तव पादतले प्रभो ।\n\nअद्यैव भूता भगवन्न वेद्म्यत्र हि कारणम् ॥ ३३ ॥\n\nषोडशस्त्रीसहस्राणां श्रृण्वंतीनां हरिः स्वयम् ।\n\nराधाभक्तिप्रकाशार्थं प्रसन्नः प्राह रुक्मिणीम् ॥ ३४ ॥\n\nश्रीभगवानुवाच -\n\nश्रीराधिकाया हृदयारविंदे\n\n     पादारविन्दं हि विराजते मे ।\n\nअहर्निशं प्रश्रयपाशबद्धं\n\n     लवं लवार्द्धं न चलत्यतीव ॥ ३५ ॥\n\nअद्योष्णदुग्धप्रतिपानतोंऽघ्रा-\n\n     वुच्छालकास्ते मम प्रोच्छलंति ।\n\nमंदोष्णमेव हि न दत्तमस्मै\n\n     युष्माभिरुष्णं तु पयः प्रदत्तम् ॥ ३६ ॥\n\nश्रीनारद उवाच -\n\nश्रीकृष्णस्य वचः श्रुत्वा रुक्मिण्याद्या स्त्रियो वराः ।\n\nप्रेम्णा पादं विमृज्याथ विसिस्मुः सर्वतो नृप ॥ ३७ ॥\n\nश्रीराधायाः परा प्रीतिः माधवे मधुसूदने ।\n\nतत्समाना न चैकैषा अद्वितीया महीतले ॥ ३८ ॥\n\n\n\nइति श्रीगर्गसंहितायां द्वारकाखंडे श्रीनारद बहुलाश्व संवादे\n\nसिद्धाश्रमे श्रीराधाकृष्णसमागमे राधाप्रेमप्रकाशो नाम सप्तदशोऽध्यायः ॥ १७ ॥\n\nहरिः ॐ तत्सत् श्रीकृष्णार्पणमस्तु ॥"
    }
]