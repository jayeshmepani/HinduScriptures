[
    {
        "text": "अध्यायः ८\n\n\n श्रीव्यास उवाच -\n\nअथ स्नात्वा च कृत्वा च नित्यनैमित्तिकीं क्रियाम् ॥\n\nपञ्चवर्णसमायुक्तं शुद्धे स्थण्डिलमण्डले ॥१॥\n\nद्वात्रिंशद्दलसंयुक्तं कार्णिकाकेसरोज्ज्वलम् ॥\n\nविधाय कमलं स्थाप्य विधिवद्वेदसूक्तिभिः ॥२॥\n\nकर्णिकायां न्यसेद्‌राजन्हरेः सिंहासनं शुभम् ॥\n\nतत्र राधां रमां स्थाप्य भूदेवीं विरजां तथा ॥३॥\n\nतन्मध्ये स्थापयेत्साक्षाच्छ्रीकृष्णं पुरुषोत्तमम् ॥\n\nतथाष्टदलमध्ये तु राधिकाष्टसखीः शुभाः ॥४॥\n\nततोऽष्टदलमध्ये तु श्रीकृष्णस्य तथा सखीन् ॥\n\nतथा षोडशपर्णेषु सखीनां च द्वयं द्वयम् ॥५॥\n\nकमलस्य च पार्श्वेषु शंखं चक्रं गदां तथा ॥\n\nपद्मं च नंदकं शार्ङ्गं बाणांश्च मुसलं हलम् ॥६॥\n\nकौस्तुभं वनमालां च श्रीवत्सं नीलमंबरम् ॥\n\nपीतांबरं तथा वंशीं वेत्रं च स्थापयेद्‍बुधः ॥७॥\n\nततः पार्श्वेषु तालांकं गरुडांकं रथं तथा ॥\n\nसुमतिं दारुकं सूतं गरुडं कुमुदं तथा ॥८॥\n\nचंडं चैव प्रचंडं च बलं चैव महाबलम् ॥\n\nकुमुदाक्षं बलं चैव स्थापयेद्यत्‍नतः सुधीः ॥९॥\n\nतथा दिक्षु च दिक्पालान्संस्थाप्य च पृथक् पृथक् ॥\n\nविष्वक्सेनं शिवं मां च विधिं दुर्गां विनायकम् ॥१०॥\n\nनवग्रहांश्च वरुणं तथा षोडश मातृकाः ॥\n\nतत्पद्माग्रे वीतिहोत्रं स्थंडिले स्थापयेद्‍बुधः ॥११॥\n\nआवाहनमासनं च पाद्यमर्घ्यं विशेषतः ॥\n\nस्नानं च मधुपर्कं च धूपं दीपं तथैव च ॥१२॥\n\nयज्ञोपवीतं वस्त्रं च भूषणं गंधमेव च ॥\n\nपुष्पं तथाक्षतांश्चैव नैवेद्यं च मनोहरम् ॥१३॥\n\nआचमनं प्रदातव्यं तांबूलं दक्षिणां तथा ॥\n\nप्रदक्षिणां प्रार्थनां च तथा नीराजनं स्मृतम् ॥१४॥\n\nनमस्कारं ततः कुर्यात्कर्मणा च पृथक् पृथक् ॥\n\nआवाहने तु पुष्पाणि आसने तु कुशद्वयम् ॥\n\nपाद्ये श्यामां च दूर्वां च विष्णुक्रांतां तथैव च ॥\n\nसौगंधिकानि पुष्पाणि अर्घ्ये योग्यानि यादव ॥१६॥\n\nचंदनोशीरकर्पूरकुंकुमागुरुमिश्रितम् ॥\n\nएतादृशं जलं योग्यं स्नाने राजन्महामते ॥१७॥\n\nमधुपर्के ह्यामलकमरविंदं तथा मतम् ॥\n\nधूपे गंधाष्टकं देयं दीपे कर्पूरमेव च ॥१८॥\n\nयज्ञोपवीतं पीतं च वस्त्रे पीतांबरं मतम् ॥\n\nभूषणे चैव सौवर्णं गंधे कुंकुमचन्दने ॥१९॥\n\nतुलसीमंजरी पुष्पेऽक्षतेषु स्युस्तु तंडुलाः ॥\n\nनैवेद्ये तु रसाः षट् च भोगा नानाविधा मताः ॥२०॥\n\nजले गंगाजलं योग्यं यमुनाजलमेव च ॥\n\nजातीफलं च कंकोलमंते चाचमने नृप ॥२१॥\n\nतांबूले चोषणं त्वेला दक्षिणायां तु हाटकम् ॥\n\nप्रदक्षिणायां भ्रमणं घृतं नीराजने गवाम् ॥२२॥\n\nप्रार्थनायां हरेर्भक्तिः प्रेमलक्षणसंयुता ॥\n\nनमस्कारे महाराज साष्टांगनतविग्रहः ॥२३॥\n\nद्वादशाक्षरमंत्रेण शिखां बद्ध्वा शुचिः पुमान् ॥\n\nउपचरान्पुरस्कृत्य श्रीमुखे संमुखो भवेत् ॥२४॥"
    }
]