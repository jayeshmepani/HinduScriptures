[
    {
        "text": "अध्यायः ३१\n\n\n श्रीनारद ऊचुः -\n\nइत्थं तु रम्यकं खंडं जित्वा कार्ष्णिर्महाबलः ॥\n\nसुमेरोः पूर्वदिग्भागे केतुमालं जगाम ह ॥१॥\n\nतस्य सीमागिरिः साक्षान्माल्यवान्नाम मैथिल ॥\n\nचतुर्नाम्नी यत्र गंगा महापातकनाशिनी ॥२॥\n\nगिरेर्माल्यावतः पार्श्वे पुरी मन्मथशालिनी ॥\n\nरत्‍नप्राकारसौधेश्च देवधानीव शोभिता ॥३॥\n\nयत्र वै पुरुषा राजन्कामदेवसमप्रभाः ॥\n\nशारदेन्दीवरश्यामाः पद्मपत्रनिभेक्षणाः ॥४॥\n\nपीतांबरधरा नार्यः पुष्पहारमनोहराः ॥\n\nक्रीडंति कंदुकैर्यत्र कामिन्यो नवयौवनाः ॥५॥\n\nयद्देहामोदपवनो मत्तालिकुलनादितः ॥\n\nगंधीकरोति भूभागं समन्ताच्छतयोजनाम् ॥६॥\n\nतत्पुरीवासिनो लोका निर्गतास्ते बहुश्रुतः ॥\n\nजगुर्यशः श्रीमुरारेः प्रद्युम्नस्यापि शृण्वताः ॥७॥\n\nकेतुमालवासिन ऊचुः -\n\nआसीत्तु शेषशयनो जगदार्त्तिहारी\n\n     साक्षात्प्रधानपुरुषेश्वर आदिदेवः ॥\n\nयः प्रार्थितः सुरवरैर्भुवनावनाय\n\n     तस्मै नमो भगवते पुरुषोत्तमाय ॥८॥\n\nजातो गतः पितृगृहात्पितरौ विमोक्ष्य\n\n     नंदालयं शिशुतनुः स तु नंदपत्‍न्या ॥\n\nसंलालितः सघृणया बहुमंगलश्रीः\n\n     प्राणप्रहारमकरोत्किल पूतनायाः ॥९॥\n\nबालो बभञ्ज शकटं शयनं प्रकुर्व-\n\n     न्दैत्यं निपात्य महदद्‌भुतकं च पृष्ठे ॥\n\nमात्रे प्रदर्श्य निजरूपमलंकृतोऽभू-\n\n     द्‌गर्गेण संकथितसुंदरभाग्यलक्ष्मीः ॥१०॥\n\nसंलालितो व्रजजनैर्नवनीतचौरः\n\n     श्यामो मनोहरवपुर्मृदुलः स बालः ॥\n\nभित्वा जघास दधिपात्रमतीव दध्नो\n\n     वृक्षौ बभंज जननीलघुदामबद्धः ॥११॥\n\nवृंदावने स विचरन् सह वत्सगोपै-\n\n     र्वत्सासुरं च विनिपात्य कपित्थवृक्षैः ॥\n\nसद्यो विगृह्य खरतुण्डपुटे च दोर्भ्यां\n\n     दैत्यं ददार स बकं तृणवत्तटिन्याम् ॥१२॥\n\nसंधारयंश्च शिशुभिर्बहुवत्ससंघान्\n\n     वेणुं क्वणन्मदनमोहनवेषभृद्यः ॥\n\nगोपानघासुरमुखे प्रहिताञ्जुगोप\n\n     गोगोपवत्सपवपुः स चकार सद्यः ॥१३॥\n\nक्षेत्रज्ञ आत्मपुरुषो भगवाननंतः\n\n     पूर्णः प्रधानपुरुषेश्वर आदिदेवः ॥\n\nधृत्वा वपुः स विहरन्व्रजबालकेषु\n\n     सम्मोहयन्विधिमजो विचचार कृष्णः ॥१४॥\n\nचिक्षेप धेनुकमसौ बलिनं बलेन\n\n     ताले प्रगृह्य सहसा फणिकालियाख्यम् ॥\n\nबभ्राम वह्निमपिबद्दनुजं प्रलंबं\n\n     सद्यो जघान स बली दृढमुष्टिना च ॥१५॥\n\nसंचारयन्व्रजवधूर्मधुरं क्वणन् यो\n\n     वेणुं वने व्रजवधूनिजगीतकीर्तिः ॥\n\nदिव्यांबराणि स जहार वरांगनानां\n\n     विप्रांगनाभिरभितः कृतभक्तभोजः ॥१६॥\n\nदेवे च वर्षति पशून्कृपया रिरक्षु-\n\n     र्गोवर्धनं प्रकृतबाल इवोच्छिलींध्रम् ॥\n\nबिभ्रद्‌गिरिं स गजराडिव कंजमेक-\n\n     हस्ते शचीपतिवचोभिरतः स्तुतोऽभूत् ॥१७॥\n\nनन्दं जुगोप वरुणात्स्वजनाय लोकं\n\n     दिव्यं परं च तमसो दिवि दर्शयित्वा ॥\n\nश्रीरासमण्डलगतो व्रजसुन्दरीणां\n\n     रेमे पुलिन्दतटिनीपुलिनेऽङ्‌गनाभिः ॥१८॥\n\nमानं हरन्मदनयौवनमानिनीना-\n\n     मंतर्दधे व्रजवधूनिजगीतकीर्तिः ॥\n\nस्रग्वी मनोहरवपुर्विरहातुराणां\n\n     साक्षाद्धरिर्मदनमोहन आविरासीत् ॥१९॥\n\nवृन्दावने शबरराजवरांगनाभि-\n\n     र्विष्णुर्विभूतिभिरिव द्युभिरादिदेवः ॥\n\nरेमे स्तुतः सुरवरैः स च रासरंगे\n\n     केयूरकुण्डलकिरीटविटंकवेषः ॥२०॥\n\nनंदं विमोक्ष्य फणिने प्रददौ च मोक्षं\n\n     दिव्यं मणिं स च जहार ह शंखचूडात् ॥\n\nगोपस्तुतो वृषभरूपधरं ह्यरिष्टं\n\n     भूमौ निपात्य निजघान करेण शृङ्गे ॥२१॥\n\nकंसः परं भयमवाप च तेन केशी\n\n     संप्रेषितः सघनमेघवपुः प्रचंडः ॥\n\nउत्सृज्य तं च तरसा पुनरापतंतं\n\n     श्रीबाहुना मुखगतेन जघान कृष्णः ॥२२॥\n\nयो नारदेन बहुवर्णितभाग्यलक्ष्मी-\n\n     र्व्योमसुरो व्यसुरकारि परेण येन ॥\n\nअक्रूरवर्णितमहोदय आदिदेवो\n\n     गोपीजनातिविरहातुरचित्तचौरः ॥२३॥\n\nश्वाफल्कये हितकराय निजं स्वरुप-\n\n     मंतर्दधे जलचये स च दर्शयित्वा ॥\n\nस प्राप तत्र मथुरोपवनं परेशो\n\n     गोपालकैश्च सबलो मथुरां ददर्श ॥२४॥\n\nस्वैरं चरन्मधुपुरे रजकं निकृत्य\n\n     कृष्णः प्रदाय च वरानथ वायकाय ॥\n\nमालाकृतं समनुकंप्य चकार कुब्जा-\n\n     मृज्वीं धनुश्च सहसा नमयन्बभंज ॥२५॥\n\nद्वारि द्विपञ्च विनिहत्य नरेन्द्र मल्लौ\n\n     हत्वा प्रगृह्य विनिपात्य स रंगभूमौ ॥\n\nकंसं हरिस्तु पितरावथ मोचयित्वा\n\n     बंधान्नृपं पुरि चकार महोग्रसेनम् ॥२६॥\n\nनंदं प्रसाद्य बहुदानकरो यदूस्ता-\n\n     नाहूय तर्प्य सुधनैश्च निवेदयित्वा ॥\n\nविद्यामधीत्य स ददौ प्रमृतं ह्यपत्यं\n\n     कृत्वा वधं दनुजपञ्चजनस्य कृष्णः ॥२७॥\n\nगोपीजनान्समनुगृह्य स चोद्धवेना-\n\n     क्रूरेण हास्तिनपुरे त्वथ पांडुपुत्रान् ॥\n\nकृष्णो विजित्य बलिनं च जरासुतं च\n\n     भस्मीचकार मुचकुन्ददृशाऽऽत्मकालम् ॥२८॥\n\nनिर्माय चाद्‍भुतपुरं स्थितयेऽत्र कृष्णो\n\n     निन्ये च कुण्डिनपुरात्किल भीष्मकन्याम् ॥\n\nपुत्रेण शंबरमरिं निजघान चादाद्‌-\n\n     राज्ञे मणीं युधि विजित्य स ऋक्षराजम् ॥२९॥\n\nभामापतिः स च शिरः शतधन्वनस्तु\n\n     हृत्वा ह्युवाह सवितुश्च सुतां परेशः ॥\n\nआवंत्यराजतनुजां स जहार कृष्णः\n\n     सत्यां स्वयंवरगृहे वृषभान्दमित्वा ॥३०॥\n\nकैकेयराजतनुजां स जहार भद्रां\n\n     श्रीलक्ष्मणामखिलभद्रपते सुतां च ॥\n\nभौमं विजित्य सबलं युधि शस्त्रसंघै-\n\n     र्निन्ये च षोडश-सहस्रवरांगनाश्च ॥३१॥\n\nभामेच्छया सुरतरुं च सभां सुधर्मां\n\n     शक्रं विजित्य स जहार कलत्रमित्रः ॥\n\nयो रुक्मिणं च निजघान बलेन गोष्ठ्यां\n\n     बाणस्य बाहुनिचयं शतधाच्छिनत्सः ॥३२॥\n\nतेनोग्रसेनक्रतवेऽथ जगद्विजेतुं\n\n     संप्रेषितो निजसुतः किल शंबरारिः ॥\n\nयोऽत्रागतो भुवि विजित्य नृपान्समस्तान्\n\n     श्रीकेतुमालपतये च नमोऽस्तु तस्मै ॥३३॥\n\nश्रीनारद उवाच -\n\nप्रसन्नः श्रीहरिः कार्ष्णिः कुंडले कटकानि च ॥\n\nहीरान् मणीन् गजानश्वान् ददौ तेभ्यो महामनाः ॥३४॥\n\nपुर्यां मन्मथशालिन्यां व्यतिसंवत्सरो महान् ॥\n\nप्रद्युम्नाय बलिं प्रादान्नमस्कृत्य प्रजापतिः ॥३५॥\n\nअथ कार्ष्णिर्महाबाहुर्दिव्यं कामवनं ययौ ॥\n\nजनैरगम्यं गम्यं च प्रजापतिदुहितृभिः ॥३६॥\n\nसुंदरं मन्मथाक्रीडं वृतं कामास्त्रतेजसा ॥\n\nनारीणां यत्र पतति व्यसुर्गर्भो न वत्सरम् ॥३७॥\n\nतदा परात्कामवनाद्विनिर्गतः\n\n     श्रीपुष्पधन्वा नृप पंचसायकः ॥\n\nपीताम्बरश्यामतनुर्मनोहर-\n\n     स्ततान कोदंडगुणध्वनिं स्मरः ॥३८॥\n\nयद्‌बाणतो यादवपुंगवाः स्वतः\n\n     ससैनिकाः साश्वगजाः पदातिभिः ॥\n\nनिपेतुरारात्किल कामविह्वला-\n\n     स्तद्‌बाणवेगस्य न वर्णनं भवेत् ॥३९॥\n\nअथाशु कार्ष्णिर्जगदीश्वरेश्वरः\n\n     प्रलीनतां प्राप जले जलं यथा ॥\n\nसद्यो विसिस्मुर्यदवः ससैनिका\n\n     विज्ञाय पूर्णं नृप रुक्मिणीसुतम् ॥४०॥"
    }
]