[
    {
        "text": "अध्यायः १३\n\n\n बहुलाश्व उवाच -\n\nअग्रे चकार किं कार्यं मथुरायां यदूत्तमः ।\n\nनिवासयित्वा स्वज्ञातीन् वदैतन्मुनिसत्तम ॥ १ ॥\n\nश्रीनारद उवाच -\n\nपरिपूर्णतमः साक्षाद्‌ भगवान् भक्तवत्सलः ।\n\nसस्मार गोकुलं दीनं गोपगोपालसंकुलम् ॥ २ ॥\n\nएकदाऽऽहूय रहसि सखायं भक्तमुद्धवम् ।\n\nउवाच भगवान्देवः प्रेमगद्‌गदया गिरा ॥ ३ ॥\n\nश्रीभगवानुवाच -\n\nगच्छ शीघ्रं व्रजं हे सखे सुन्दरं\n\n     श्रीलताकुंजपुंजादिभिर्मंडितम् ।\n\nशैलकृष्णप्रभाचारुवृदावनं\n\n     गोपगोपीगणैर्गोकुलं संकुलम् ॥ ४ ॥\n\nएकपत्रं तु नंदाय वै दीयतां वा\n\n     द्वितीयं यशोदाकरे चैव भोः ।\n\nवा तृतीयं त्विदं राधिकायै सखे\n\n     तत्र गत्वा हि तन्मंदिरं सुंदरम् ॥ ५ ॥\n\nवा चतुर्थं सखिभ्यः शिशुभ्यः शुभं कौशलं\n\n     दीयतां पत्रमेवं पृथक् भोः सखे ।\n\nगोपिकानां शतेभ्यश्च यूथेभ्य\n\n     उन्मोहितानां च देयानि पत्राणी च ॥ ६ ॥\n\nमे पिता नंदराजो घृणी मन्मना मे च\n\n     माता यशोदा स्मरत्याशु माम् ।\n\nवाक्यवृन्दैः शुभैर्नीतिवित्वं तयोर्मे\n\n     परां प्रीतिमाराद्‍द्वयोरावह ॥ ७ ॥\n\nमत्प्रिया राधिका मद्वियोगातुरा\n\n     मन्यते मां विना खं जगन्मोहतः ।\n\nमद्वियोगाधिमस्या मदुक्तैः पदैर्मोचय\n\n     त्वं भवान् दक्षिणो वाक्पथे ॥ ८ ॥\n\nगोपबालाः सुदामादयो मत्प्रिया मां\n\n     सखायं विना तेऽपि मोहातुराः ।\n\nदेहि तेषां सुखं मित्रवच्छ्रीव्रजे\n\n     स्वल्पकालेन तत्रागमिष्याम्यहम् ॥ ९ ॥\n\nगोपिका मद्वियोगाधिवेगातुरा\n\n     मन्मनस्काश्च मत्प्राप्तदेहासवः ।\n\nया मदर्थे च संत्यक्तलोकाबलास्ताः\n\n     कथं नात्र मंत्रिन् बिभर्मि स्वतः ॥ १० ॥\n\nता असून् त्यक्तुमत्रोद्यता उद्धव\n\n     याभिरद्यापि कृच्छ्रैर्धृताश्चासवः ।\n\nमद्वियोगाधिमासां मदुक्तः पदैर्मोचय\n\n     त्वं भवान्दक्षिणो वाक्पथे ॥ ११ ॥\n\nयेन पूर्वं व्रजादागतोऽहं सखे तं\n\n     रथं साश्वसूतं रणद्घण्टिकं वै ।\n\nमे च सारूप्यमद्यैव पीतांबरं\n\n     वैजयंतीसहस्रच्छदं पंकजम् ॥ १२ ॥\n\nकुण्डले दिव्यरत्‍नप्रभामंडिते\n\n     कोटिबालार्कदीप्तं मणिं कौस्तुभम् ।\n\nमे महानादिनीं चारुवंशीं शुभां\n\n     पुष्पयुक्तां च यष्टिं जगन्मोहिनीम् ॥ १३ ॥\n\nचंदनं सुंदरं दिव्यगंधावृतं\n\n     बर्हमल्लादिवेषं क्वणन्नूपुरम् ।\n\nमौलिमेवं गृहाणांगदे उद्धव\n\n     गच्छ गच्छाशु चाद्यैव मद्वाक्यतः ॥ १४ ॥\n\nश्रीनारद उवाच -\n\nइत्युक्त उद्धवः शीघ्रं नमस्कृत्य कृतांजलिः ।\n\nकृष्णं प्रदक्षिणीकृत्य रथारुढो व्रजं ययौ ॥ १५ ॥\n\nकोटिशः कोटिशो गावो यत्र यत्र मनोहराः ।\n\nश्वेतपर्वतसंकाशा दिव्यभूषणभूषिताः ॥ १६ ॥\n\nपयस्विन्यस्तरुण्यश्च शीलरूपगुणैर्युताः ।\n\nसवत्साः पीतपुच्छाश्च व्रजंत्यो भव्यमूर्तिकाः ॥ १७ ॥\n\nघंटामंजीरझंकाराः किंकिणीजालमंडिताः ।\n\nहेमतुल्या हेमशृङ्ग्यो हारमालाः स्फुरत्प्रभाः ॥ १८ ॥\n\nपाटला हरितास्ताम्राः पीताः श्यामा विचित्रिताः ।\n\nधूम्राः कोकिलवर्णाश्च यत्र गावस्त्वनेकधा ॥ १९ ॥\n\nसमुद्रवद्दुग्धदाश्च तरुणीकरचित्रिताः ।\n\nकुरङ्गवद्विलङ्घद्‌भिर्गोवत्सैर्मंडिताः शुभाः ॥ २० ॥\n\nइतस्ततश्चलंतश्च गोगणेषु महावृषाः ।\n\nदीर्घकन्धरशृङ्गाढ्या यत्र धर्मधुरंधराः ॥ २१ ॥\n\nगोपाला वेत्रहस्ताश्च श्यामवंशीधराः पराः ।\n\nकृष्णलीलाः प्रगायंतो रागैर्मदनमोहनैः ॥ २२ ॥\n\nदूरात्तमागतं वीक्ष्य ज्ञात्वा कृष्णं व्रजार्भकाः ।\n\nउचुः परस्परं ते वै कृष्णदर्शनलालसाः ॥ २३ ॥\n\nगोपा उचुः -\n\nनंदसूनूः किलायाति सखा योऽयं न संशयः ।\n\nमेघश्यामः पीतवासाः स्रग्वी कुण्डलमंडितः ॥ २४ ॥\n\nकौस्तुभि कुंडली बिभ्रत्सत्सहस्रदलपंकजम् ।\n\nतदेव मुकुटं बिभ्रत्कोटिमार्तंडसन्निभम् ॥ २५ ॥\n\nत एवाश्वा रथः सोऽयं किंकिणीजालमंडितः ।\n\nबलो नास्ति रथे चास्मिन्नेकाकी नंदनंदनः ॥ २६ ॥\n\nश्रीनारद उवाच -\n\nएवं वदंतो गोपालाः श्रीदामाद्या विदेहराट् ।\n\nकृष्णाकृतिं कृष्णसखमाययुः सर्वतो रथम् ॥ २७ ॥\n\nकृष्णो नास्तीति वदतः कोऽयं साक्षात्तदाकृतिः ।\n\nतान्नमस्कृत्यौपगविः परिरभ्यावदत्पथि ॥ २८ ॥\n\nउद्धव उवाच -\n\nगृहाण पत्रं श्रीदामन् कृष्णदत्तं न संशयः ।\n\nशोकं मा कुरु गोपालैः कुशल्यास्ते हरिः स्वयम् ॥ २९ ॥\n\nयादवानां महत्कार्यं कृत्वाऽथ सबलः प्रभुः ।\n\nह्रस्वकालेन चात्रापि भगवानागमिष्यति ॥ ३० ॥\n\nश्रीनारद उवाच -\n\nपठित्वा तद्धस्तपत्रं श्रीदामाद्या व्रजार्भकाः ।\n\nभृशमश्रूणि मुंचंतः प्राहुर्गद्‌गदया गिरा ॥ ३१ ॥\n\nगोपा उचुः -\n\nपांथेति निर्मोहिनि नंदसूनौ\n\n     तनुर्विभूतिश्च धनं बलं च ।\n\nसर्वा धियः कृष्णमृते व्रजे नः\n\n     शून्यं प्रजातं हि जगत्समस्तम् ॥ ३२ ॥\n\nक्षणो युगत्वं च घटी महामते\n\n     प्रयाति मन्वन्तरतां व्रजौकसाम् ।\n\nयामश्च कल्पं च दिनं विना हरिं\n\n     वियोगदुःखैर्द्विपरार्धतां गतम् ॥ ३३ ॥\n\nअहर्निशं तं न हि विस्मरामहे\n\n     दुष्टा घटी सा प्रययौ यया हि सः ।\n\nमनो हरन्नुद्धव नो वनौकसां\n\n     वयस्यभावेन सदा कृतागसाम् ॥ ३४ ॥"
    }
]