[
    {
        "text": "अध्यायः २४\n\n\n श्रीनारद उवाच -\n\nशस्त्रांधकारे संजाते मणिग्रीवो महाबलः ॥\n\nबिभेदारिबलं बाणैः कुवाक्यैर्मित्रतामिव ॥१॥\n\nमणिग्रीवस्य बाणौघैर्गजाश्वरथपत्तयः ॥\n\nनिपेतुः सक्षता भूमौ वृक्षा वातहता इव ॥२॥\n\nचंद्रभानुर्हरेः पुत्रो सत्यभामाऽऽत्मजो बली ॥\n\nमणिग्रीवस्य कोदंडं पंचबाणैस्तदाच्छिनत् ॥३॥\n\nदशभीस्तद्‌रथं भित्वा जगर्ज घनवद्‌बली ॥\n\nमणिग्रीवोऽपि चिक्षेप शक्तिं स्वां चन्द्रभानवे ॥४॥\n\nभासयंती दिशः शश्वन्महोल्कामिव मैथिल ॥\n\nअग्रहीच्चंद्रभानुस्तां वामहस्तेन लीलया ॥५॥\n\nतया जघान समरे मणिग्रीवं महाबलम् ॥\n\nपुनर्जगर्ज समरे चंद्रभानुर्महाबलः ॥ ६॥\n\nतत्प्रहारेण पतिते मणिग्रीवे प्रमूर्छिते ॥\n\nचन्द्रभानुं बाणजालैर्नलकूबरनोदिताः ॥७॥\n\nछादयामासुरसुरा वर्षादित्यं यथांबुदाः ॥\n\nदीप्तिमान्कृष्णपुत्रस्तु खड्गमुद्यम्य वेगवान् ॥८॥\n\nविवेश यक्षसेनासु नीहारेषु यथा रविः ॥\n\nतस्य खड्गप्रहारेण केचिद्यक्षा द्विधाभवन् ॥९॥\n\nकेचिद्वै छिन्नशिरसश्छिन्नपादांसबाहवः ॥\n\nभिन्नहस्ताश्छिन्नकर्णाश्छिन्नोष्ठाः पेतुराहवे ॥१०॥\n\nतेषां शिरोभिर्बीभत्सैः सकिरीटैः सकुंडलैः ॥\n\nसशिरस्त्रैः स्रवद्‌रक्तैर्महामारीव भूर्बभौ ॥११॥\n\nशेषा विदुद्रुवुर्यक्षाः सक्षता भयविह्वलाः ॥\n\nहाहाकारस्तदा जातो यक्षसेनासु मैथिल ॥१२॥\n\nधनुष्टंकारयन्प्राप्तो दंशितो नलकूबरः ॥\n\nरथेनातिपताकेन मा भैष्टेत्यभयं ददौ ॥१३॥\n\nपंचभिः कृतवर्माणमर्जुनं दशभिः शरैः ॥\n\nदीप्तिमंतं च विंशत्या तताड नलकूबरः ॥१४॥\n\nकृतवर्मा महाबाहुर्जघान नलकूबरम् ॥\n\nपंचभिर्विशिखै राजन्नादयन्मंडलं दिशाम् ॥१५॥\n\nते बाणाः कवचं भित्वा तनुं भित्वा धरातलम् ॥\n\nविविशुः पश्यतां तेषां वल्मीके फणिनो यथा ॥१६॥\n\nवीक्ष्य तद्‌बाणभिन्नांगं मूर्च्छितं नलकूबरं ॥\n\nअपोवाह रणात्सूतो हेममालीति नामभाक् ॥१७॥\n\nघंटानादः पार्श्वमौलिः कुबेरस्य च मंत्रिणौ ॥\n\nजघ्नतुर्बाणपटलैर्यदूनामुद्‌भटं बलम् ॥१८॥\n\nस्वर्णपुंखैस्तीक्ष्णमुखैर्गृध्रपक्षैर्मनोजवैः ॥\n\nद्योतयद्‌भिर्दिशः सर्वा मार्तंडकिरणैरिव ॥१९॥\n\nततोऽर्जुनो महावीरः प्रतिबाणान्समादधे ॥\n\nबाणसंघर्षजा युद्धे विस्फुलिंगा सहस्रशः ॥२०॥\n\nविरेजुर्नृप खद्योतचंचलालातचक्रवत् ॥\n\nसर्वं तद्‌बाणपटलं क्षणमात्रेण चाच्छिनत् ॥२१॥\n\nगांडीवमुक्तविशिखैर्गांडीवी रणदुर्मदः ॥\n\nयोजनद्वयमात्रेण तद्‌रथो सध्वजो बलात् ॥२२॥\n\nअर्जुनो बाणपटलैश्चकार शरपंजरे ॥\n\nहताविमाविति ज्ञात्वा सर्वे पुण्यजनास्त्वरम् ॥२३॥\n\nदुद्रुवुः स्वं रणं त्यक्त्वा परं हाहेति वादिनः ॥\n\nतदा तु भूतावलयः कोटिशश्चाययुर्मृधे ॥२४॥\n\nडाकिन्यः कोटिशो राजंश्चिक्षिपुर्वारणान्मृधे ॥\n\nभक्षयंत्यो नरानश्वाँश्चर्वयंत्यो रथान्पृथक् ॥२५॥\n\nनरे नरे पृथग्भूता धावंतो दशभिर्दश ॥\n\nप्रमथाः पातयामासुः खट्वांगेन जनान्मुहुः ॥२६॥\n\nयातुधानाश्चर्वयन्तः शिरांसि रणमंडले ॥\n\nवेतालाश्च कपालेन पिबंतो रुधिरं बहु ॥२७॥\n\nविनायकाश्च नृत्यंतः प्रेता गायंत एव हि ॥\n\nकूष्मांडाश्च तथोन्मादाः शिरांसि जगृहुर्मृधे ॥२८॥\n\nशिवस्य मुंडमालार्थं वीराणां स्वर्गगामिनाम् ॥\n\nतथा मातृगणा ब्रह्मराक्षसा भैरवा मृधे ॥२९॥\n\nशिरांसि कंदुकानीव क्षेपयंतो मुहुर्मुहुः ॥\n\nहसंतः प्रहसंतश्च साट्टहासं समाकुलाः ॥३०॥\n\nपिशाचा विकलास्याश्च कूर्दन्तः केऽपि कुत्सितम् ॥\n\nपिशाच्यः क्षतजं तूष्णं पाययंत्यः शिशून्मृधे ॥३१॥\n\nमा रोदीरिति वादिन्यो नेत्राण्यपि ददाम उत् ॥\n\nइत्थं गणबलं दृष्ट्वा बलदेवानुजो बली ॥३२॥\n\nगदो गदां समादाय जगर्ज घनवद्‌बली ॥\n\nलक्षभारभृता मौर्व्या गदया तद्‌बलं महत् ॥३३॥\n\nपोथयामास हि गदो वज्रेणेंद्रो यथा गिरीन् ॥\n\nकूष्मांडोन्मादवेतालाः पिशाचा ब्रह्मराक्षसाः ॥३४॥\n\nनिपेतुर्मूर्छिता भूमौ तद्‌गदाभिन्नमस्तकाः ॥\n\nडाकिनीभिन्नदंताश्च प्रमथाभिन्नकंधराः ॥३५॥\n\nयातुधानांश्छिन्नमुखांश्चकार समरे गदः ॥\n\nगदया मर्दिताः प्रेता दुद्रुवुस्ते दिशो दश ॥३६॥\n\nवाराहदंष्ट्रया भग्ना लये दैत्या यथा नृप ॥\n\nपलायिते भूतगणे वीरभद्रः समागतः ॥३७॥\n\nगदं तताड गदया बलदेवानुजं बली ॥\n\nगदोपरि गदां नीत्वा गदः स्वां प्राहीणोद्‌गदाम् ॥३८॥\n\nतयोर्युद्धमभूद्‌घोरं गदाभ्यां मैथिलेश्वर ॥\n\nविस्फुलिंगान् क्षरंत्यो द्वे गदे चूर्णिबभूवतुः ॥३९॥\n\nमल्लयुद्धं तयोरासीन्नोदयंतं परस्परम् ॥\n\nभुजैश्च जानुभिः पादैः पातयंतो गिरीन् बहून् ॥४०॥\n\nकरवीरं समुत्पाट्य वीरभद्रो गिरिं बलात् ॥\n\nअट्टहासं तदा कुर्वन् गदोपरि समक्षिपत् ॥४१॥\n\nगदो गिरिं संगृहीत्वा तस्योपरि समाक्षिपत् ॥\n\nगृहीत्वाथ गदं वीरं वीरभद्रो बलाद्‌बली ॥४२॥\n\nचिक्षेप चौजसा राजन्नाकाशे लक्षयोजनम् ॥\n\nगदोऽपि पतितो भूमौ किंचिद्व्याकुलमानसः ॥४३॥\n\nगृहीत्वा वीरभद्राख्यं भ्रामयित्वा महाबलः ॥\n\nओजसा प्राक्षिपच्छीघ्रमाकाशे लक्षयोजनम् ॥४४॥\n\nवीरभद्रस्तु पतितः कैलासशिखरोपरि ॥\n\nगदाप्रहारव्यथितो मूर्छितो घटिकाद्वयम् ॥४५॥\n\nकार्तिकेयस्तदा प्राप्तः शक्तिमुद्यम्य वेगवान् ॥\n\nअनिरुद्धाय सांबाय शक्तिं चिक्षेप सत्वरम् ॥४६॥\n\nअनिरुद्धरथं भित्वा सांबं सांबरथं पुनः ॥\n\nगजान् रथान्सहस्रं च वीरलक्षं मृधांगणे ॥४७॥\n\nभित्वा नदंती स्फूर्जंती चपलेव दीशो दश ॥\n\nविवेश भूमौ फूत्कारं कुर्वती पन्नगीव सा ॥४८॥\n\nतदा क्रुद्धो महाबाहुः सांबो जाम्बवतीसुतः ॥\n\nकृत्वाथ सिंजिनीघोषं निषंगाद्‌बाणमाददे ॥४९॥\n\nएकोऽपि सद्‍बहिस्तूणाद्दशरूपी बभूव ह ॥\n\nचापे शतं कर्षणे च सहस्रं रूपमादधे ॥५०॥\n\nमोक्षणे लक्षरूपाणि कोटिरूपाणि कोटिषु ॥\n\nअनेकरूपी विशिखः शिखिनं शिखिवाहनम् ॥५१॥\n\nभित्वा बिभेद वीराणां कोटिशः कोटिशो रणे ॥\n\nकार्तिकेये च भिन्नांगे किंचिद्व्याकुलमानसे ॥\n\nगणेश्वरस्तदा प्राप्तो मूषकस्थो गजाननः ॥५२॥\n\nगोमूत्रपत्रमृगनाभिविचित्रकुंभं\n\n     श्रीकुंकुमाकलितसुंदरवक्रतुंडम् ॥\n\nसिंदूरपूरितकपोलमनोहराभं\n\n     कर्पूरधूलिधवलीकृतकर्णवर्णम् ॥५३॥\n\nव्यालोलकर्णहतमत्तमधुव्रतैस्तैः\n\n     श्रीगंडजातमदिरामदविह्वलांगै ॥\n\nसंगीततालकुसुमाकरगीतरागैः\n\n     संसेवितं गणपतिं कृतभालचंद्रम् ॥५४॥\n\nबालार्कवर्णममलांगदहेमहार-\n\n     ग्रैवेयमौलिकिरणैः परितः स्फुरंतम् ॥\n\nआखुस्थमेकदशनं गजभव्यमूर्तिं\n\n     पाशांकुशांबुजकुठारचयं दधानम् ॥५५॥\n\nप्रांशुं चतुर्भुजमतीव मृधे प्रवृत्तं\n\n     कांश्चित्प्रगृह्य च करेण धृतांकुशेन ॥\n\nसंमर्दयंतमुरुधारपरश्वधेन\n\n     श्रीभार्गवेन्द्रमिव शस्त्रभृतः समस्तान् ॥५६॥\n\nवीरेभवाजिरथसंघबलं निपात्य\n\n     सांबं प्रगृह्य सरथं प्रधनात्क्षिपंतम् ॥\n\nतं वीक्ष्य विस्मितमनाः सगणोऽथ कार्ष्णिः\n\n     पुत्रं सुबुद्धिमनिरुद्धमुवाच सम्यक् ॥५७॥"
    }
]