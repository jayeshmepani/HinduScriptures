[
    {
        "text": "अध्यायः १०\n\n\n उग्रसेन उवाच -\n\nसिद्धोऽस्म्यनुगृहीतोऽस्मि त्वया श्रीकृष्णरूपिणा ॥\n\nश्रीकृष्णपद्धतिः साक्षाच्छ्रुता वै विधिवन्मया ॥१॥\n\nअहो लोका महामूढा लोभमोहमदान्विताः ॥\n\nनाप्नुवंति हि वैराग्यं भजंति न हरिं क्वचित् ॥२॥\n\nभगवन्नस्य जगतो मोहकारणमद्‌भुतम् ॥\n\nकथं जातं वद विभो कथमेतन्निवर्तते ॥३॥\n\nश्रीव्यास उवाच -\n\nयथांभसि प्राप्तमदो विधोः खत-\n\n     स्तत्प्रेक्षते केवलमेव वेगतः ॥\n\nतथा हि बिम्ब परमस्य मायया\n\n     ममेत्यहं भावगते प्रवर्तते ॥४॥\n\nप्रधानकालाशयदेहजैर्गुणैः\n\n     कुर्वन्विकर्माणि जनो निबद्ध्यते ॥\n\nकाचेऽर्भकं सैकत एव जीवनं\n\n     गुणे च सर्पं प्रतनोति सोऽक्षिभिः ॥५॥\n\nराजन् जगन्मोहमयं रजोमयं\n\n     तमोमयं सत्वमयं तथा क्वचित् ॥\n\nमनोविलासं विकृतं च विभ्रमं\n\n     विद्ध्याश्विदं लोलमलातचक्रवत् ॥६॥\n\nइदं करिष्यामि करोम्यभूवं\n\n     ममेदमस्तीति च वेदमाब्रुवन् ॥\n\nअहं सुखी दुःखयुतः सुहृज्जनो\n\n     लोकस्त्वहंकारविमोहितो मतः ॥७॥\n\nउग्रसेन उवाच -\n\nवद मे कृपया ब्रह्मँल्लक्षणं परमात्मनः ॥\n\nकतिधा कवयः कृष्णं वदंति जपवर्त्मनि ॥८॥\n\nश्रीव्यास उवाच\n\nसनातनस्यात्र न मृत्युजन्मनी\n\n     न शोकमोहौ न जरायुवादयः ॥\n\nअहंमदो व्याधियुतो भयं सुखं\n\n     शुचः क्षुधेच्छा न रतिर्न चाधयः ॥ ९॥\n\nआत्मा निरीहो ह्यतनुः स सर्वगो\n\n     नाहंकृतिः शुद्धबलो गुणाश्रयः ॥\n\nस्वयं परो निष्फल आत्ममंगलो\n\n     ज्ञानात्मको यो विदितो मुनीश्वरैः ॥१०॥\n\nजागर्ति योऽस्मिञ्छयनं गते सति\n\n     नायं जनो वेद स वेद तं हितम् ॥\n\nपश्यन्तमाद्यं पुरुषं हि यं जनो\n\n     न पश्यति स्वच्छमलं च तं भजे ॥११॥\n\nयथा नभोऽग्निः पवनो न सज्जते\n\n     घटे न काष्ठे न रजोभिरावृतः ॥\n\nतथा पुमान्सर्वगुणैश्च निर्मलो\n\n     वर्णैर्यथा स्यात्स्फटिकोपमोज्ज्वलः ॥१२॥\n\nव्यंगेन वा लक्षणया च वाक्पथै-\n\n     रर्थैः पदस्फोटपरायणैः परम् ॥\n\nन ज्ञायते तद्‍गुणिनोत्तमेन स-\n\n     द्वाच्यं ततो ब्रह्म कुतस्तु लौकिकैः ॥१३॥\n\nवदन्ति केचिद्‍भुवि कर्मकर्तृ य-\n\n     त्कालं च केचित्परमेव शोभनम् ॥\n\nकेचिद्विचारं प्रवदन्ति यच्च तद्‌-\n\n     ब्रह्मेति वेदांतविदो वदन्ति हि ॥१४॥\n\nयं न स्पृशंतीह गुणा न कालजा\n\n     मायेन्द्रियं चित्तमनो न बुद्धयः ॥\n\nमहन्न वेदो वदतीति तत्परं\n\n     विशन्ति सर्वेऽनलविस्फुलिंगवत् ॥१५॥\n\nहिरण्यगर्भः परमात्मतत्त्वं\n\n     यद्वासुदेवं प्रवदन्ति सन्तः ॥\n\nविचार्य्य तद्देववरस्वरूपं\n\n     विसृज्य मोहं विचरेदसङ्गः ॥१६॥\n\nयथेन्दुरेको जलपात्रवृंदगो\n\n     यथाग्निरेको विदितः समिच्चये ॥\n\nतथा परात्मा भगवाननेकवि-\n\n     दन्तर्बहिः स्यात्स्वकृतेषु देहिषु ॥१७॥\n\nसूर्योदये नैशतमो विलीयते\n\n     प्रदृश्यते वस्तु गृहे यथा जनैः ॥\n\nज्ञानोदये ज्ञानतमः प्रलीयते\n\n     संप्राप्यते ब्रह्म परं तनौ तथा ॥१८॥\n\nयथेन्द्रियाणां च पृथक्‍प्रवृत्तिभि-\n\n     र्नानेव तेऽर्थोतिगुणाश्रयः परः ॥\n\nएकं ह्यनंतस्य परस्य धाम त-\n\n     त्तथा मुनीनां किल शास्त्रधर्मभिः ॥१९॥\n\nसाक्षाद्धरिर्यः पुरुषोत्तमोत्तमः\n\n     श्रीकृष्णचन्द्रो निजभक्तवत्सलः ॥\n\nकैवल्यनाथो नृगमुज्जहार तं\n\n     पूर्णं स्वयं ब्रह्म परं नमाम्यहम् ॥२०॥\n\nश्रीनारद उवाच -\n\nइत्युक्त्वा तमनुज्ञाप्य भगवान्बादरायणः ॥\n\nपश्यतां यादवानां च तत्रैवांतरधीयत ॥२१॥\n\nइदं मया ते कथितं हरिभक्तिविवर्द्धनम् ॥\n\nविज्ञानखंडं विशदं श्रोतॄणां मोक्षदं स्मृतम् ॥२२॥\n\nगर्गाचार्येण कथिता नाम्नेयं गर्गसंहिता ॥\n\nसर्वदोषहरा पुण्या चतुर्वर्गफलप्रदा ॥२३॥\n\nगोलोकवृंदावनयोर्गिरीश्वर-\n\n     माधुर्ययोः श्रीमथुरापुरस्य च ॥\n\nद्वारावतीविश्वजितोर्हलायुध-\n\n     विज्ञानयोः खंडचयाः पृथङ् नव ॥२४॥\n\nश्रीकृष्णमूर्तिः परमै रसैर्यथा\n\n     यथा च भूमिर्भरतादिभिर्भृशम् ॥\n\nतथा हि शश्वन्मुनिगर्गसंहिता\n\n     विभाति खंडैर्नवभिर्नृपेश्वर ॥२५॥\n\nयथा हि रत्‍नैर्नवभिर्विराजते\n\n     देवांगुलौ तप्तसुवर्णमुद्रिका ॥\n\nतथा चतुर्वर्गफलप्रदे विधौ\n\n     सर्गैर्विसर्गैमुनिगर्गसंहिता ॥२६॥\n\nनरेन्द्र शश्वन्मुनिसंहितां ये\n\n     शृण्वन्ति भक्त्या हि जनाः पुनीताः ॥\n\nइहैव सौख्यं परमाप्नुवंत-\n\n     स्ततस्तु गोलोकपुरं प्रयांति ॥२७॥\n\nकृत्वाथ पीताम्बरवन्दनं त्विमां\n\n     शृणोति वंध्या बहुलालसा भृशम् ॥\n\nहृस्वेन कालेन गृहांगणे शिशू-\n\n     न्सञ्चारयन्ती विचरत्यहर्निशम् ॥२८॥\n\nरोगी पुमान् रोगगणात्प्रमुच्यते\n\n     भीतो भयाद्‌बंधगतश्च बंधनात् ॥\n\nश्रुत्वा कथां निर्धन एति वैभवं\n\n     मूर्खो भवेत्पंडित एव सत्वरम् ॥२९॥\n\nयः कार्तिके मासि नृपः श्रिया युतः-\n\n     शृणोति शश्वन्मुनिगर्गसंहिताम् ॥\n\nस चक्रवर्ती भविता न संशयो\n\n     नरेन्द्रहस्तोद्‍धृतचारुपादुकः ॥३०॥\n\nमनोजवैः सिंधुतुरङ्गमैर्नवै-\n\n     र्द्विपैश्च विंध्याचलसंभवैः परैः ॥\n\nवैतालिकोद्‌गीतयशा महीतले\n\n     निषेवितो वारवधूजनैः सह ॥३१॥\n\nसुवर्णशृङ्गं वरताम्रपृष्ठं\n\n     सभूषणं रौप्यखुरं सवत्सम् ॥\n\nददाति खंडं प्रति गोद्वयं यः\n\n     प्राप्नोति सर्वं हि मनोरथं सः ॥३२॥\n\nनिष्कारणोऽसौ शृणुते विदेहराट्\n\n     सर्वामिमां वै मुनिगर्गसंहिताम् ॥\n\nहृत्पुण्डरीके वसतेऽस्य सर्वदा\n\n     श्रीकृष्णचंद्रो निजभक्तवत्सलः ॥३३॥\n\nश्रीगर्ग उवाच -\n\nइत्युक्त्वा तमनुज्ञाप्य नारदो देवदर्शनः ॥\n\nसर्वेषां पश्यतां ब्रह्मन्नंबरं गतवान्मुनिः ॥३४॥\n\nबहुलाश्वो महाराजः श्रीकृष्णे लग्नमानसः ॥\n\nसर्वतस्तु कृतार्थोऽभूच्छ्रुत्वेमां संहितां हरेः ॥३५॥\n\nतव पश्नोपरि ब्रह्मन्कथिता संहिता मया ॥\n\nश्रुता वा पठिता कैश्चित्कोटियज्ञफलप्रदा ॥३६॥\n\nश्रीशौनक उवाच -\n\nधन्योऽहं च कृतार्थोऽहं त्वत्संगेन महामुने ॥\n\nप्राप्नोमि परमां भक्तिं श्रीकृष्णप्रेमवर्द्धिनीम् ॥३७॥\n\nविशदहृदि मुनीनां मानसे राजहंसः\n\n     सकलसुखविराजन्नादमाधुर्य्यवंशः ॥\n\nजगति विकलदंशः शूरवंशावतंसः\n\n     करबलहतकंसः पातु वः सत्प्रशंसः ॥३८॥\n\nइत्युक्त्वा तान्मुनीन्सर्वान् गर्गाचार्यो महामुनिः ॥\n\nअनुज्ञाप्य प्रसन्नात्मा गंतुमभ्युद्यतोऽभवत् ॥३९॥\n\nनवसर्गविसर्गाढ्यां स्वर्गभृद्‌गर्गसंहिताम् ॥\n\nचतुर्वर्गप्रदामुक्त्वा गर्गो गर्गाचलं ययौ ॥४०॥\n\nशरद्विकचपंकजश्रियमतीव विद्वेषकं\n\n     मिलिंदमुनिलेढितं कुलिशकञ्जचिह्नावृतम् ॥\n\nस्फुरत्कनकनूपुरं दलितभक्ततापत्रयं\n\n     चलद्द्युतिपदद्वयं हृदि दधामि राधापतेः ॥४१॥"
    }
]