[
    {
        "text": "अध्यायः ४४\n\n\n बहुलाश्व उवाच -\n\nरागिणीनां च नामानि वद देवऋषे मम ॥\n\nतथा वै रागपुत्राणां त्वं परावरवित्तमः ॥१॥\n\nश्रीनारद उवाच -\n\nकालेन देशभेदेन क्रियया स्वरमिश्रया ॥\n\nभेदा बुधैः षट्‍पञ्चाशत्कोट्यो गीतस्य कीर्तिताः ॥२॥\n\nअंतर्भेदा अनंताहि तेषां सन्ति नृपेश्वर ॥\n\nविद्ध्येनं रागमानन्दं शब्दब्रह्ममयं हरिम् ॥३॥\n\nतस्मान्मुख्याश्च भेदाः कौ वदिष्यामि तवाग्रतः ॥\n\nभैरवी पिंगला शंकी लीलावत्यगरी तथा ॥४॥\n\nभैरवस्यापि रागस्य रागिण्यः पञ्च कीर्तिताः ॥\n\nमहर्षिश्च समृद्धश्च पिंगलो मागधस्तथा ॥५॥\n\nबिलावलश्च वैशाखो ललितः पञ्चमस्तथा ॥\n\nभैरवस्याष्ट पुत्रा ये गीयंते च पृथक् पृथक् ॥६॥\n\nचित्रा जयजयावंती विचित्रा कथिता पुनः ॥\n\nवृजल्लार्ष्यंधकाकारी रागिण्योऽपि मनोहराः ॥७॥\n\nमेघमल्लाररागस्य कथिता पञ्च मैथिल ॥\n\nश्यामकारः सोरठश्च नटो डायन एव च ॥८॥\n\nकेदारो व्रजरंहस्यो जलधारस्तथैव च ॥\n\nविहागश्चेत्यष्ट पुत्रा कथिताः पूर्वसूरिभिः ॥९॥\n\nकंचुकी मंजरी टोडी गुर्जरी शाबरी तथा ॥१०॥\n\nदीपकस्यापि रागस्य रागिण्यः पंच विश्रुताः ॥\n\nकल्याणः शुभकामश्च गौडकल्याण एव च ॥११॥\n\nकामरूपः कान्हरेति रामसंजीवनस्तथा ॥\n\nसुखनामा मन्दहासः पुत्राश्चाष्टौ विदेहराट् ॥१२॥\n\nरागस्य दीपकस्यापि कथिता रागपण्डितैः ॥\n\nगांधारी वेदगांधारी धनाश्री स्वर्मणिस्तथा ॥१३॥\n\nगुणागरीति रागिण्यः पञ्चैता मैथिलेश्वर ॥\n\nमालकोशस्य रागस्य कथिता रागमण्डले ॥१४॥\n\nमेघश्चमचलो मारुमाचारः कौशिकस्तथा ॥\n\nचन्द्रहारो घुंघुटश्च विहारो नन्द एव च ॥॥१५॥\n\nमालकोशस्य रागस्य चाष्टपुत्राः प्रकीर्तिताः ॥\n\nवैराटि चैव कर्णाटी गौरी गौरावटी तथा ॥१६॥\n\nचतुश्चन्द्रकला चैव रागिण्यः पञ्च विश्रुताः ॥\n\nश्रीरागस्यापि राजेन्द्र कथिताः पूर्वसूरिभिः ॥१७॥\n\nसारंगः सागरो गौरो मरुत्पञ्चशरस्तथा ॥\n\nगोविन्दश्च हमीरश्च गीर्भीरश्च तथैव च ॥१८॥\n\nश्रीरागस्यापि राजेन्द्र ह्यष्टौ पुत्रा मनोहराः ॥\n\nवसन्ती ऐरजा हेरी तैलंगी सुन्दरी तथा ॥१९॥\n\nहिंडोलस्यापि रागस्य रागिण्यः पञ्च विश्रुताः ॥\n\nमंगलश्च वसन्तश्च विनोदः कुमुदस्तथा ॥२०॥\n\nएवं च विहितो नाम विभासः स्वरमण्डलः ॥\n\nपुत्राश्चाष्टौ समाख्याता मैथिलेन्द्र विचक्षणैः ॥२१॥\n\nबहुलाश्व उवाच -\n\nशब्दब्रह्म हरेः साक्षान्निगमस्य महात्मनः ॥\n\nरागमण्डल इत्येवं हिंडोलस्य पृथक् पृथक् ॥२२॥\n\nअंगानि वद मे देव कानि कानि महीतले ॥\n\nश्रीनारद उवाच -\n\nमुखं व्याकरणं प्रोक्तं पिंगलः पाद उच्यते ॥२३॥\n\nमीमांसशास्त्रं हस्तौ च ज्योतिर्नेत्रं प्रकीर्तितम् ॥\n\nआयुर्वेदः पृष्ठदेशो धनुर्वेद उरःस्थलम् ॥२४॥\n\nगांधर्वं रसनं विद्धि मनो वैशेषिकं स्मृतम् ॥२५॥\n\nसांख्यं बुद्धिरहंकारो न्यायवादः प्रकीर्तितः ॥\n\nवेदांतं तस्य चित्तं हि वेदस्यापि महात्मनः ॥२६॥\n\nरागरूपमिमं राजन् विहारं विद्धि मैथिल ॥\n\nएतत्ते कथितं राजन् किं भूयः श्रोतुमिच्छसि ॥२७॥\n\nबहुलाश्व उवाच -\n\nतस्मिन्वेदपुरे रम्ये किं चकार हरिः स्वयम् ॥\n\nएतन्मे वद देवर्षे त्वं साक्षाद्दिव्यदर्शनः ॥२८॥\n\nश्रीनारद उवाच -\n\nआयांतं वेदनगरं श्रीकृष्णं यादवेश्वरम् ॥\n\nनिगमोऽपि बलिं नीत्वा सरस्वत्या तया सह ॥२९॥\n\nगंधर्वैरप्सरोभिश्च ग्रामतालैः स्वरैः सह ॥\n\nरागैः सभेदैः सहितः प्रणनाम कृतांजलिः ॥३०॥\n\nप्रसन्नो भगवान्साक्षाद्देवदेवो जनार्दनः ॥\n\nवेदं प्राह यदूनां च सर्वेषां शृण्वतां सताम् ३१॥\n\nश्रीभगवानुवाच -\n\nनिगम त्वं वरं ब्रूहि यत्ते मनसि वर्तते ॥\n\nदुर्लभं किं त्रिलोकेषु भक्तानां हर्षिते मयि ॥३२॥\n\nवेद उवाच -\n\nयदि देव प्रसन्नोऽसि सर्वे ये मे सुपार्षदाः ॥\n\nतेषां देव निजं रूपं दर्शयात्र परेश्वर ॥३३॥\n\nयद्‌रूपं ते च गोलोके स्वधाम्नि प्रस्फुरद्द्युतौ ॥\n\nवृंदावने च तद्‌रासे तस्य दर्शनकांक्षिणः ॥३४॥\n\nश्रीनारद उवाच -\n\nश्रुत्वा वेदवचः कृष्णः परिपूर्णतमः स्वयम् ॥\n\nस्वरूपं दर्शयामास राधया सहितं परम् ॥३५॥\n\nतद्‌रूपं सुंदरं दृष्ट्वा सर्वे वै मूर्च्छनां गताः ॥\n\nपूरिताः सात्त्विकैर्भावै-र्विस्मृत्य स्वतनोः सुखम् ॥३६॥\n\nतदापि हर्षिताः सर्वे वादित्रैर्मधुरस्वनैः ॥\n\nजगुस्तत्पुरतो राजन्ननृतुः पश्यतां सताम् ॥३७॥\n\nयथा श्रुतं तथा दृष्टं माधुर्यं रूपमद्‌भुतम् ॥\n\nतथैव चक्रुर्वेदाद्या वर्णनं मैथिलेश्चर ॥३८॥\n\nवेद उवाच -\n\nसज्ज्ञानमात्रं सदसत्परं बृह-\n\n     च्छश्वत्प्रशांतं विभवं समं महत् ॥\n\nत्वां ब्रह्म वंदे वसुदुर्गमं परां\n\n     सदा स्वधाम्ना परिभूतकैतवम् ॥३९॥\n\nसरस्वत्युवाच -\n\nमहः परं त्वां किल योगिनो विदुः\n\n     सविग्रहं तत्र वदंति सात्वताः ॥\n\nदृष्टं तु यत्ते पदयोर्द्वयं मे\n\n     क्षेमस्य भूयान्महसामधीश्वरम् ॥४०॥\n\nगन्धर्वा उचुः -\n\nश्यामं च गौरं विदितं स्वधाम्ना\n\n     कृतं त्वया धाम निजेच्छया हि ॥\n\nविराजसे नित्यमलं च ताभ्यां\n\n     घनो यथा मेचकदामिनीभ्याम् ॥४१॥\n\nअप्सरस ऊचुः -\n\nयथा तमालः कलधौतवल्ल्या\n\n     घनो यथा चंचलया चकास्ति ॥\n\nनीलोऽद्रिराजो निकषाश्मखन्या\n\n     श्रीराधयाऽऽद्यस्तु तथा रमण्या ॥४२॥\n\nग्रामा ऊचुः -\n\nयस्य पदस्य परागं शंभू रमा कविदेवैः ॥\n\nइच्छति चेतासि राधा तं भज माधवपादम् ॥४३॥\n\nताला ऊचुः -\n\nयेन बलिः सद्विहरेत्तद्‌बलिमेव हरेत् ॥\n\nतं भज पादं तु हरेश्चेतसि तप्ते कुहरे ॥४४॥\n\nगाना ऊचुः -\n\nऊत्क्षिपंति बहिर्दुःखं सन्तो यच्छरणं गताः ॥\n\nराधामाधवयोर्दिव्यं दधाम पदपंकजम् ॥४५॥\n\nस्वरा ऊचुः -\n\nशरद्विकचपंकजश्रियमतीव विद्वेषकं\n\n     मिलीन्दमुनिलेढितं कुलिशकजचिह्नावृतम् ॥\n\nस्फुरत्कनकनूपुरं दलितभक्ततापत्रयं\n\n     चलद्द्युतिपदद्वयं हृदि दधामि राधापते ॥४६॥"
    }
]