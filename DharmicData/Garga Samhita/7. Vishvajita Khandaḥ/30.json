[
    {
        "text": "अध्यायः ३०\n\n\n श्रीनारद उवाच -\n\nएवं हिरण्मयं खंडं जित्वा कार्ष्णिर्महाबलः ॥\n\nजगाम रम्यकं खंडं देवलोकमिव स्फुरन् ॥१॥\n\nतस्य सीमागिरिः साक्षान्नीलो नाम नगाधिराट् ॥\n\nतत्रोत्तरे कालदेशे नगरी भीमनादिनी ॥२॥\n\nकालनेमिसुतस्तत्र कलंको नाम राक्षसः ॥\n\nत्रेतायुगे रामचन्द्राद्‌भीतो युद्धात्पलायितः ॥३॥\n\nलंकापुर्य्या इहागत्य वासकृद्‌राक्षसैः सह ॥\n\nरक्षसामयुतेनासौ युद्धाय कृतनिश्चयः ॥४॥\n\nखरारूढः कृष्णवर्णो यदूनां बलमाययौ ॥\n\nयदूनां राक्षसानां च घोरं युद्धं बभूव ह ॥५॥\n\nप्रघोषो गात्रवान् सिंहो बलः प्रबल ऊर्ध्वगः ॥\n\nसह ओजो महाशक्तिरपराजित एव च ॥६॥\n\nलक्ष्मणानंदना ह्येते श्रीकृष्णस्य सुताः शुभाः ॥\n\nसर्वेषामग्रतः प्राप्ता बाणैस्तीक्ष्णैः स्फुरत्प्रभैः ॥७॥\n\nराक्षसानां बलं जघ्नुर्वायुवेगैर्यथा घनम् ॥\n\nबाणौघैश्छिन्नभिन्नांगा राक्षसा रणदुर्मदाः ॥८॥\n\nत्रिशूलानां मुद्‌गराणां वर्षं चक्रुर्मदोत्कटाः ॥\n\nकलंकस्तु तदा प्राप्तश्चर्वयन्वारणान् रथान् ॥९॥\n\nहयान्नरान्सशस्त्रास्त्रान्मुखे चिक्षेप सत्वरम् ॥\n\nगजान्पादेषु चोन्नीय सनीडान् रत्‍नकंबलान् ॥१०॥\n\nघंटानादसमायुक्तान्प्राक्षिपच्चांबरे बलात् ॥\n\nप्रघोषः श्रीहरेः पुत्रः कपींद्रास्त्रं समादधे ॥११॥\n\nतद्‌बाणनिर्गतः साक्षाद्वायुपुत्रो महाबलः ॥\n\nवातस्तूलमिवाकाशे चिक्षेप शतयोजनम् ॥१२॥\n\nहनुमंतं तदा ज्ञात्वा कलंको राक्षसेश्वरः ॥\n\nलक्षभारमयीं गुर्वीं गदां चिक्षेप नादयन् ॥१३॥\n\nउत्पपात कपिर्वेगाद्‌गदा भूमौ पपात ह ॥\n\nऊत्पतन् वानराधीशो भ्रूभंगं कारयन्मुहुः ॥१४॥\n\nमुष्टिना घातयित्वा तं किरीटं तस्य चाददे ॥\n\nकलंकोऽपि तदा तस्मै त्रिशूलं स्वं समाददे ॥१५॥\n\nउत्पतन्स कपिर्वेगात् पृष्ठिदेशं पपात ह ॥\n\nहनुमांस्तं तदा दोर्भ्यां पातयित्वा महीतले ॥१६॥\n\nवैदूर्यपर्वतं नीत्वा तस्योपरि समाक्षिपत् ॥\n\nगिरिपातेन चूर्णांगो मर्दितः पंचतां ययौ ॥१७॥\n\nतदा जयजयारावः शंखध्वनियुतोऽभवत् ॥\n\nहनुमान् भगवान् साक्षात्तत्रैवांतरधीयत ॥१८॥\n\nप्रद्युम्नस्योपरि सुराः पुष्पवर्षं प्रचक्रिरे ॥\n\nअथ कार्ष्णिर्महाबाहुः स्वसैन्यपरिवारितः ॥१९॥\n\nमनोहरां स्वर्णमयीं मानवीं नगरीं ययौ ॥\n\nनैःश्रेयसवनं तत्र कल्पवृक्षलतावृतम् ॥२०॥\n\nहरिचंदनमंदारपारिजातोपशोभितम् ॥\n\nसंतानमोदसंमिश्रवायुभिः सुरभीकृतम् ॥२१॥\n\nकेतकीचंपकलताकुटजैः परिसेवितम् ॥\n\nमाधवीनां लताजालैः पुष्पितैः सफलैर्वृतम् ॥२२॥\n\nनदद्विहंगालिकुलैर्वैकुंठमिव सुंदरम् ॥\n\nयोजनानां पंचशतं लंबितं चारुधिं गिरिम् ॥२३॥\n\nअधोऽधः शोभितं राजञ्छतयोजनविस्तृतम् ॥\n\nपुंस्कोकिलैः कोकिलैश्च मयूरैः सारसैः शुकैः ॥२४॥\n\nचक्रवाकैश्चकोरैश्च हंसैर्दात्यूहकूजितम् ॥\n\nसर्वर्तुपुष्पशोभाढ्यमाक्षिपन्नंदनं वनम् ॥ २५॥\n\nमृगशावा रमंते वै शार्दूलैः सह मैथिल ॥\n\nनकुलाः फणिभिः सार्द्धं यत्र वैरविवर्जिताः ॥२६॥\n\nअयुतं सरसां यत्र भ्रमरध्वनिसंयुतम् ॥\n\nसहस्रपत्रैः कमलैः शतपत्रैः स्फुरत्प्रभैः ॥२७॥\n\nइतस्ततो वर्तमानमानंदमिव मूर्तिमत् ॥\n\nतद्वनं सुंदरं दृष्ट्वा निर्गतान्नगरीजनान् ॥\n\nपप्रच्छ वांछितं साक्षात्प्रद्युम्नः सर्ववित्कविः ॥२८॥\n\nश्रीप्रद्युम्न उवाच -\n\nकस्येयं नगरी रम्या कस्येदं वनमद्‌भुतम् ॥\n\nवदताशु सविस्तारं हे लोकाः पुण्यशासनाः ॥२९॥\n\nजना ऊचुः -\n\nवैवस्वतो मनुर्नाम यो ह्येवं वर्तते नृप ॥\n\nमानवे च गिरौ रम्ये मत्स्यं नारायणं हरिम् ॥३०॥\n\nवर्तमानं सदा नत्वा करोति विपुलं तपः ॥\n\nतस्येयं नगरी रम्या तस्य नैःश्रेयसं वनम् ॥३१॥\n\nवैकुण्ठाच्च समानीता भूमिश्चायं गिरिस्तथा ॥\n\nयूयं सर्वेऽपि राजानस्तस्य वंशभवाः क्षितौ ॥\n\nसूर्यवंशांतरे राजंश्चन्द्रवंशांतरे हि भोः ॥३२॥\n\nश्रीनारद उवाच -\n\nक्षत्रियाणां च सर्वेषां वृद्धं तं प्रपितामहम् ॥\n\nश्राद्धदेवं मनुं ज्ञात्वा विस्मितोऽभूद्धरेः सुतः ॥३३॥\n\nश्रुत्वा वचस्तदा सद्यो भ्रातृभिर्यदुभिर्वृतः ॥\n\nमानवाद्रिं समारुह्य श्राद्धदेवं ददर्श ह ॥३४॥\n\nशतसूर्यप्रभं कांत्या द्योतयंतं दिशो दश ॥\n\nमहायोगमयं साक्षाद्‌राजेंद्रं शांतरूपिणम् ॥३५॥\n\nवेदव्यासशुकाद्यैश्च वसिष्ठधिषणादिभिः ॥\n\nपरस्परं महाराज शृण्वन्तं श्रीहरेर्यशः ॥३६॥\n\nननाम कर्ष्णिर्यदुभिः सहैव तं\n\n     कृतांजलिस्तत्र समास्थितोऽभवत् ॥\n\nमनुः समुत्थाय हरेः प्रभाववि-\n\n     द्दत्त्वाऽऽसनं गद्‌गदया गिराब्रवीत् ॥३७॥\n\nमनुरुवाच -\n\nनमस्ते वासुदेवाय नमः संकर्षणाय च ॥\n\nप्रद्युम्नायानिरुद्धाय सात्वतां पतये नमः ॥३८॥\n\nअनादिरात्मा पुरुषस्त्वमेव\n\n     त्वं निर्गुणोऽसि प्रकृतेः परस्त्वम् ॥\n\nसदा वशीकृत्य बलात्प्रधानं\n\n     गुणैः सृजस्यत्सि च पासि विश्वम् ॥३९॥\n\nततो विवेकं स विहाय सर्वतो\n\n     मत्वाखिलं चात्र मनोमयं जगत् ॥\n\nमायापरं निर्गुणमादिपूरुषं\n\n     सर्वज्ञमाद्यं पुरुषं सनातनम् ॥४०॥\n\nजागर्ति योऽस्मिञ्छयनं गते सति\n\n     नायं जनो वेद सतः परं तम् ॥\n\nपश्यंतमाद्यं पुरुषं हि यज्जनो\n\n     न पश्यति स्वच्छमलं च तं भजे ॥४१॥\n\nयथा नभोऽग्निः पवनो न सज्जते\n\n     घटे न काष्ठे न रजोभिरावृतैः ॥\n\nतथा भवान्सर्वगुणैश्च निर्मलो\n\n     वर्णैर्यथा स्यात्स्फटिको महोज्ज्वलः ॥४२॥\n\nव्यंगेन वा लक्षणया च वाक्पथै-\n\n     रर्थं पदं स्फोटपरायणैः परम् ॥\n\nन ज्ञायते यद्धनिनोत्तमेन स-\n\n     द्वाच्येन तद्‍ब्रह्म कुतस्तु लौकिकैः ॥४३॥\n\nवदन्ति केचिद्‍भुवि कर्मकतृ य-\n\n     त्कालं च केचित्परयोगमेव तत् ॥\n\nकेचिद्विचारं प्रवदन्ति यच्च त-\n\n     द्‍ब्रह्मेति वेदांतविदो वदन्ति ॥४४॥\n\nयं न स्पृशंतीह गुणा न कालजा\n\n     ज्ञानेन्द्रियं चित्तमनो न बुद्धयः ॥\n\nमहन्न वेदो वदतीति तत्परं\n\n     विशंति सर्वेऽनलविस्फुलिंगवत् ॥४५॥\n\nहिरण्यगर्भं परमात्मतत्वं\n\n     यद्वासुदेवं प्रवदन्ति संतः ॥\n\nएवंविधं त्वां पुरुषोत्तमोत्तमं\n\n     मत्वा सदाहं विचराम्यसङ्गः ॥४६॥\n\nश्रीनारद उवाच -\n\nमनोर्वाक्यं तदा श्रुत्वा प्रद्युम्नो भगवान्हरिः ॥\n\nमन्दस्मितो मनुं प्राह गीर्भिः संमोहयन्निव ॥४७॥\n\nप्रद्युम्न उवाच -\n\nत्वं नो गुरुः क्षत्रियाणामादिराजः पितामहः ॥\n\nमत्पूजनीयो वृद्धोऽसि श्लाघ्यो धर्मधुरंधरः ॥४८॥\n\nवः प्रजाश्च वयं राजन् रक्ष्याः पाल्याश्च सर्वतः ॥\n\nभवता तप्यते दिव्यं तपस्तेन जगत्सुखम् ॥४९॥\n\nमृग्यस्त्वत्सदृशः साधुः परमात्मा हरिः स्वयम् ॥\n\nनृणामंतस्तमोहारी साधुरेव न भास्करः ॥५०॥\n\nश्रीनारद उवाच -\n\nइत्युक्त्वा भगवान् कार्ष्णिरनुज्ञाप्य प्रणम्य तम् ॥\n\nपरिक्रम्य मनुं राजन् स्वयं भूमौ जगाम ह ।५१॥"
    }
]