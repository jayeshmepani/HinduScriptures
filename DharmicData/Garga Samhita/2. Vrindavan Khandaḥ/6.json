[
    {
        "text": "अध्यायः ०६\n\n\n एकदा बालकैः साकं गोवत्सांश्चारयन् हरिः ।\n\nकालिन्दीनिकटे रम्ये बालक्रीडां चकार ह ॥ १ ॥\n\nअघासुरो नाम महान् दैत्यस्तत्र स्थितोऽभवत् ।\n\nक्रोशदीर्घं वपुः कृत्वा प्रसार्य मुखमंडलम् ॥ २ ॥\n\nदूराद्यं पर्वताकारं वीक्ष्य वृन्दावने वने ।\n\nगोपा जग्मुर्मुखे तस्य वत्सैः कृत्वांजलिध्वनिम् ॥ ३ ॥\n\nतद्‌रक्षार्थं च सबलः तन्मुखे प्राविशद्धरिः ।\n\nनिगीर्णेषु सवत्सेषु बालेषु त्वहिरूपिणा ॥ ४ ॥\n\nहाशब्दोऽभूत्सुराणां तु दैत्यानां हर्ष एव हि ।\n\nकृष्णो वपुः स्वं वैराजं ततानाघोदरे ततः ॥ ५ ॥\n\nतस्य संरोधगाः प्राणाः शिरोप् भित्वा विनिर्गताः ।\n\nतन्मुखान्निर्गतः कृष्णो बालैर्वत्सैश्च मैथिल ॥ ६ ॥\n\nसवत्सकान् शिशून् दृष्ट्वा जीवयामास माधवः ।\n\nतज्ज्योतिः श्रीघनश्यामे लीनं जातं तडिद्यथा ॥ ७ ॥\n\nतदैव ववृषुर्देवा पुष्पवर्षाणि पार्थिव ।\n\nएवं श्रुत्वा मुनेर्वाक्यं मैथिलो वाक्यमब्रवीत् ॥ ८ ॥\n\nकोऽयं दैत्यः पूर्वकाले श्रीकृष्णे लीनतां गतः ।\n\nअहो वैरानुबन्धेन शीघ्रं दैत्यो हरिं गतः ॥ ९ ॥\n\nश्रीनारद उवाच -\n\nशंखासुरसुतो राजन् अघो नाम महाबलः ।\n\nयुवातिसुन्दरः साक्षात् कामदेव इवापरः ॥ १० ॥\n\nअष्टावक्रं मुनिं यान्तं विरूपं मलयाचले ।\n\nदृष्ट्वा जहास तमघः कुरूपोऽयमिति ब्रुवन् ॥ ११ ॥\n\nतं शशाप महादुष्टं त्वं सर्पो भव दुर्मते ।\n\nकुरूपो वक्रगा जातिः सर्पाणां भूमिमंडले ॥ १२ ॥\n\nतत्पादयोर्निपतितं दैत्यं दीनं गतस्मयम् ।\n\nदृष्ट्वा प्रसन्नः स मुनिर्वरं तस्मै ददौ पुनः ॥ १३ ॥\n\nअष्टावक्र उवाच -\n\nकोटिकन्दर्पलावण्यः श्रीकृष्णस्तु तवोदरे ।\n\nयदाऽऽगच्छेत्सर्परूपात्तदा मुक्तिर्भविष्यति ॥ १४ ॥\n\nश्रीनारद उवाच -\n\nअष्टावक्रस्य शापेन सर्पो भूत्वा ह्यघासुरः ।\n\nतद्‌वरात्परमं मोक्षं गतो देवैश्च दुर्लभम् ॥ १५ ॥\n\nवत्साद्‌बकमुखान्मुक्तं ततो मुक्तं ह्यघासुरात् ।\n\nश्रुत्वा कतिदिनैः कृष्णं यशोदाऽभूद्‌भयातुरा ॥ १६ ॥\n\nकलावतीं रोहिणीं च गोपीगोपान् वयोऽधिकान् ।\n\nवृषभानुवरं गोपं नन्दराजं व्रजेश्वरम् ॥ १७ ॥\n\nनवोपनन्दान्नन्दाश्च वृषभानून् प्रजेश्वरान् ।\n\nसमाहूय तदग्रे च वचः प्राह यशोमती ॥ १८ ॥\n\nयशोदोवाच -\n\nकिं करोमि क्व गच्छामि कल्याणं मे कथं भवेत् ।\n\nमत्सुते बहवोऽरिष्टा आगच्छन्ति क्षणे क्षणे ॥ १९ ॥\n\nपूर्वं महावनं त्यक्त्वा वृन्दारण्ये गता वयम् ।\n\nएतत्त्यक्त्वा क्व यास्यामो देशे वदत निर्भये ॥ २० ॥\n\nचंचलोऽयं बालको मे क्रीडन्दूरे प्रयाति हि ।\n\nबालकाश्चंचलाः सर्वे न मन्यन्ते वचो मम ॥ २१ ॥\n\nबकासुरश्च मे बालं तीक्ष्णतुंडोऽग्रसद्‌बली ।\n\nतस्मान्मुक्तन्तु जग्राहार्भकैर्दीनमघासुरः ॥ २२ ॥\n\nवत्सासुरस्तज्जिघांसुः सोऽपि दैवेन मारितः ।\n\nवत्सार्थं स्वगृहाद्‌बालं न बहिः कारयाम्यहम् ॥ २३ ॥\n\nश्रीनारद उवाच -\n\nइत्थं वदन्तीं सततं रुदन्तीं\n\n     यशोमतीं वीक्ष्य जगाद नन्दः ।\n\nआश्वासयामासस्गर्गवाक्यैः\n\n     धर्मार्थविद्धर्मभृतां वरिष्ठः ॥ २४ ॥\n\nनन्दराज उवाच -\n\nगर्गवाक्यं त्वया सर्वं विस्मृतं हे यशोमति ।\n\nब्राह्मणानां वचः सत्यं नासत्यं भवति क्वचित् ॥ २५ ॥\n\nतस्माद्दानं प्रकर्तव्यं सर्वारिष्टनिवारणम् ।\n\nदानात्परं तु कल्याणं न भूतं न भविष्यति ॥ २६ ॥\n\nश्रीनारद उवाच -\n\nतदा यशोदा विप्रेभ्यो नवरत्‍नं महाधनम् ।\n\nस्वालंकारांश्च बालस्य सबलस्य ददौ नृप ॥ २७ ॥\n\nअयुतं वृषभानां च गवां लक्षं मनोहरम् ।\n\nद्विलक्षमन्नभाराणां नन्दो दानं ददौ ततः ॥ २८ ॥"
    }
]