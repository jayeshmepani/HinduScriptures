[
    {
        "text": "अध्यायः २४\n\n\n\nबहुलाश्व उवाच ।। \n\nगोपीनां चैव गोपानां दत्त्वा संदर्शनं परम् ।। \n\nमथुरायां किं चकार श्रीकृष्णो राम एव च ।। १ ।। \n\nचरित्रं परमं मिष्टं श्रीकृष्णबलदेवयोः ।। \n\nसर्वपापहरं पुण्यं चतुर्वर्गफलप्रदम् ।। २ ।। ।। \n\nश्रीनारद उवाच ।। \n\nअन्यच्चरित्रं शृणुताच्छ्रीकृष्णबलदेवयोः ।। \n\nसर्वपापहरं पुण्यं चतुर्वर्गफलप्रदम् ।। ३ ।। \n\nकोलेन पीडिता लोकाः कौशारविपुरान्नृप ।। \n\nमथुरामाययुः सर्वे सद्विजा दीनमानसाः ।।४।। \n\nअश्वमाशु समारुह्य रोहिणीनन्दनो बलः ।। \n\nस्वल्पैः पुरःसरैः सार्द्धं मृगयार्थी विनिर्गतः ।।५।। \n\nतं नत्वाभ्यर्च्य विधिवत्तदंघ्र्योः पतिताः पथि ।। \n\nकृतांजलिपुटा ऊचुर्हर्षगद्गदया गिरा ।। ६ ।। \n\nप्रजा ऊचुः ।। \n\nरामराम महाबाहो देवदेव महाबल ।।\n\nकोलेन पाडिताः सर्वे आगताः शरणं वयम् ।। ७ ।। \n\nदैत्यः कंससखः कोलो जित्वा कौशारविं नृपम् ।। \n\nकौशारवेः पुरे राज्यं करोति स महाबलः ।। ८ ।। \n\nकौशारविस्तद्भयाद्धि गंगातीरं गतो नृपः ।। \n\nराज्यार्थं त्वत्पदांभोजं भजते सुजितेंद्रियः ।। ९ ।। \n\nतत्सहायं कुरु विभो वयं यस्य प्रजाः शुभाः ।। \n\nपुत्रवत्पालितास्तेन महासौख्यसमन्विताः ।। ५.२४.१० ।। \n\nकोलेनाद्यैव दुष्टेन पीडिताः सततं प्रभो ।। \n\nत्रैलोक्यविजयवीरः कंसोपि निहतस्त्वया ।। ११ ।। \n\nकालो जीवति देवेंद्र कंसोपि न मृतः स्मृतः ।। \n\nरक्षार्थं सगुणोसि त्वं भक्तानां प्रकृतेः परः ।। १२ ।।\n\n।। श्रीनारद उवाच ।। \n\nइति श्रुत्वा वचस्तेषां श्रीरामो भक्तवत्सलः ।। \n\nगंगायमुनयोर्मध्ये कौशांबीं नगरीं ययौ ।। १३ ।। \n\nयोद्धुं समागतं रामं श्रुत्वा कोलोपि निर्गतः ।। \n\nअक्षौहिणीभिर्दशभिर्मंडितश्चंडविक्रमः ।। १४ ।। \n\nचंचलाश्वतरं गाढ्यां रथेभाश्वतिमिंगिलाम्।।\n\nनदीमिवागतां सेनां प्रलयार्णवनादिनीम् ।। १५ ।। \n\nवीरावर्तां च तां वीक्ष्य बद्ध्वा सेतुं हलं बलः ।। \n\nआकृष्य तां तदग्रेण मुसलेनाहनदृढम् ।। १५ ।। \n\nयुगपत्तत्प्रहारेण वीरा अश्वा रथा गजाः ।। \n\nसर्वतः कोटिशः पेतुः पेषिताः फलवद्रणे ।। १७ ।। \n\nशेषाः प्रदुद्रुवुर्वीरा भयार्ता रणमण्डलात् ।। \n\nएकाकी युयुधे दैत्यः कोलो रामेण शस्त्रभृत् ।। ।। १८ ।। \n\nगोमूत्रचयसिंदूरकस्तूरीपत्रभृन्मुखम् ।। \n\nसुवर्णशृंखलायुक्तं प्रखचित्कटिबंधनम्।।१९।।\n\nस्रवन्मदं चतुर्दंतं घण्टाटङ्कारभीषणम् ।। \n\nप्रोन्नतं दिग्गजमिव नदत्कालघनप्रभम् ।। ५.२४.२० ।। \n\nशितमंकुशमादाय कोल आरुह्य कर्णतः ।। \n\nस्वगजं नोदयामास बलदेवाय दैत्यराट्।।२१।।\n\nआगतं वीक्ष्य तं नागं मत्तं कोलेन नोदितम् ।। \n\nतताड मुसलेनासौ वज्रेणेन्द्रो यथा गिरिम् ।। २२ ।। \n\nमुसलस्य प्रहारेण विशीर्णोभून्महागजः।। \n\nमृद्धटो नैक वै वाशु दण्ड घातेन मैथिल ।। २३ ।। \n\nकोलः क्रोडमुखो दैत्यो रक्ताक्षः पतितो गजात् ।।\n\nशूलं चिक्षेप निशितं माधवाय महात्मने ।।२४।। \n\nमुसलेन तदा रामस्तच्छूलं शतधाच्छिनत् ।। \n\nकाचपात्रं यथा बालो दण्डेन च विदेहराट् ।।२५। \n\nसहस्रभारसंयुक्तां गदां गुर्वीं प्रगृह्य च।।\n\nबलं तताड हृदये जगर्ज घन्वत्खलः ।।२६।।\n\nतद्गदायाः प्रहारेण कोलं कज्जलवत्तनुम्।। \n\nमुसलेनाहनन्मूर्ध्नि बलदेवो महाबलः।।२७।। \n\nमुसलाहत मूर्द्धापि पतितो रणमण्डले।। \n\nमुष्टिघातं घातयित्वा  तत्रैवांतरधीयत ।।२८।। \n\nचकार मायां मायावी दैतेयीमतिभीषणाम् ।। \n\nप्रलयप्रभवैर्मेघैमहावातप्रणोदितैः ।।२९।। \n\nअंधकारं प्रकुर्वद्भिरभूदाच्छदितं नभः।।५.२४.३०।।\n\nजपापुष्पसमान्बिंदूनजस्रं रुधिरस्य च ।। \n\nमोचयित्वाथ बीभत्स वर्षांश्चक्रुर्घनाघनाः ।।३१।। \n\nपूयमेदोतिविण्मूत्रसुरामांससमन्विताः।। \n\nदृष्ट्वा ताभिश्च वर्षाभिर्हाहाकारो बभूव ह ।। ३२ ।। \n\nज्ञात्वाथ तत्कृतां मायां बलदेवो महाप्रभुः ।। \n\nचिक्षेप मुसलं दीर्घं परसैन्यविदारणम् ।।३३।।\n\nसर्वास्त्रघातकं स्वच्छमष्टधातुमयं दृढम् ।। \n\nशतयोजनविस्तीर्णं प्रलयाग्निसमप्रभम् ।।३४।। \n\nबलास्त्रं मुसलं रेजे भ्रमद्दशदिगंतरे ।। \n\nविदारयद्धनान्व्योम्नि नीहारं च यथा रविः ।। ३५ ।। \n\nतद्व्योम्निप्रगतं दृष्ट्वा हलास्त्रं च स्वतः प्रभुः ।। \n\nसभूत्याकृष्य च बलान्मध्ये तान्विददार ह ।। ३६ ।। \n\nनाशं गतायां मायायां बलदेवो महाबलः ।। \n\nगृहीत्वा भुजदण्डाभ्यां भुजदण्डे मदोत्कटे ।।३७।। \n\nभ्रामयन्बाल इव तं प्रतूलं स इतस्ततः।। \n\nपातयामास भूपृष्ठे कमण्डलुमिवार्भकः ।।३८।। \n\nतस्य दैत्यस्य पातेन साब्धिशैलवनैः सह ।। \n\nचकंपे नाडिकामात्रं सर्वभूखंडमण्डलम्।।३९।। \n\nभग्नदंतश्चलन्नेत्रो मूर्च्छितो निधनं ययौ ।। \n\nकोलो  नाम महादैत्यो वृत्रो वज्रहतो यथा ।। ५.२४.४० ।। \n\nतदा जयजयारावो दिवि भूमौ बभूव ह ।। \n\nदेवदुंदुभयो नेदुः पुष्पवर्षाः सुरैः कृताः।।४१।।\n\nइत्थं कोलं घातयित्वा बलदेवोच्युताग्रजः।। \n\nदत्त्वाथ कौशारवये कौशांबीं च पुरीं ततः ।। ४२ ।।\n\nस्नातुं भागीरथीं प्रागाद्गर्गाचार्यादिभिर्वृतः ।।\n\nलोकानां संग्रहं कर्तुं सर्वदोषक्षयाय च ।।४३।। \n\nस्नापयांचकुरार्यास्ते गंगायां माधवं बलम् ।। \n\nवेदमंत्रैर्मंगलैश्च गर्गाचार्यादयो द्विजाः ।। ४४ \n\nलक्षं गजानां वैदेह स्यंदनानां द्विलक्षकम् ।। \n\nहयानां च तथा कोटिं धेनूनामर्बुदं दश ।। ४५ ।। \n\nशतार्बुदं च रत्नानां भारं जांबूनदावृतम् ।। \n\nरामो दत्त्वा ब्राह्मणेभ्यः प्रययौ मथुरां पुरीम्।।४६।। \n\nयत्र रामेण गंगायां कृतं स्नानं विदेहराट्।।\n\nतत्र तीर्थं महापुण्यं राम तीर्थं विदुर्बुधाः ।। ४७ ।। \n\nकार्तिक्यां कार्तिके स्नात्वा रामतीर्थे तु जाह्नवीम् ।। \n\nहरिद्वाराच्छतगुणं पुण्यं वै लभते जनः ।। ४८ ।। \n\nबहुलाश्व उवाच ।। \n\nकौशांबेश्च कियद्दूरं स्थले कस्मिन्महामुने ।। \n\nरामतीर्थं महापुण्यं मह्यं वक्तुं त्वमर्हसि ।। ४९ ।। \n\nश्रीनारद उवाच ।। \n\nकौशांबेश्च तदीशान्यां चतुर्योजनमेव च ।। \n\nवायव्यां सूकरक्षेत्राच्चतुर्योजनमेव च ।।५.२४.५० ।।\n\n कर्णक्षेत्राच्च षट्क्रोशैर्नलक्षेत्राच्च पंचभिः ।। \n\nआग्नेय्यां दिशि राजेंद्र रामतीर्थं वदंति हि ।। ५१ ।। \n\nवृद्धकेशी सिद्धिपीठाद्बिल्वकेशवनात्पुनः ।। \n\nपूर्वस्यां च त्रिभिः क्रोशै रामतीर्थं विदुर्बुधाः ।।५२।। \n\nदृढाश्वो वंगराजोभूत्कुरूपं लोमशं मुनिम् ।। \n\nदृष्ट्वा जहास सततं तं शशाप महामुनिः।।५३।। \n\nविकरालः क्रोडमुखोऽसुरो भव महाखल।।\n\nइत्थं स मुनिशापेन कोलः क्रोडमुखोभवत्।।५४।।\n\nबलदेवप्रहारेण त्यक्त्वा स्वामासुरीं तनुम् ।। \n\nकोलो नाम महादैत्यः परं मोक्षं जगाम ह ।। ५६ ।। \n\nततो रामो मंत्रिभिश्च उद्धवादिभिरन्वितः ।। \n\nजह्नुतीर्थं जगामाशु यत्र दक्षश्रुतेरभूत् ।। ५६ ।।\n\nगंगाब्राह्मणमुख्यस्य जाह्नवी येन कथ्यते।। \n\nदत्त्वा दानं द्विजातिभ्य ऊषू रात्रौ जनैः सह ।। ५७ ।। \n\nततस्तत्पश्चिमे भागे पांडवामतिप्रियम्।। \n\nआहार स्थानकं प्राप्य रात्रौ वासं चकार ह।। ५८ ।। ।। \n\nतत्र दानं द्विजातिभ्यो दत्त्वा सद्गुणभोजनम् ।। \n\nततो योजनमेकं च देवं मांडूकसंज्ञकम्।।५९।। \n\nतपस्तप्तं महत्तेन चांते देव कृपाप्तये।।\n\nतदर्थं स्वसमाजेन बलदेवो जगाम ह।।५.२४.६०।।\n\nऊर्ध्वास्यमेकपादस्थं ध्यानस्तिमितलोचनम् ।। \n\nस्वभक्तं हृदयस्थं स्वं मूर्तिदर्शनलोलुपम् ।।६१।। \n\nतां जहार तदानंतस्ततो बाह्ये ददर्श ह ।। \n\nस दृष्ट्वानंतदेवस्य रूपं परमसुन्दरम् ।। ६२।। \n\nस्रग्व्येककुण्डलगौरं तालांकरथसंयुतम् ।। \n\nस्तुत्वा परमया भक्त्या पपात चरणौ पुनः ।।६३।। \n\nतस्य शीर्ष्णि करं दत्त्वा वरं ब्रूहीत्युवाच ह ।। \n\nयदि प्रसन्नो  भगवाननुग्राह्योस्मि वा यदि ।।६४।। \n\nसर्वोत्तमां भागवतीं संहितां शुकवक्त्रतः ।। \n\nनिर्गतां देहि मे स्वामिन्कलिदोषहरां पराम् ।। ६५ ।। \n\nबलदेव उवाच ।। \n\nउद्धवद्वारतः प्राप्तिर्भविष्यति तवानघ ।। \n\nश्रीमद्भागवतीकीर्तिरधिकाया कलौ युगे ।। ६६ ।। \n\nमांडूक उवाच ।। \n\nकथं भगवता दत्ता मुख्या तस्याधिकारिता ।। \n\nकदा योगो मम स्वामिन्कुरु संदेहभंजनम् ।। ६७ ।। \n\nबलदेव उवाच ।। \n\nकथयामि परं गोप्यं रहस्यं परमाद्भुतम् ।। \n\nअद्यापि मम सामीप्य उद्धवोयं विराजते ।। ६८ ।। \n\nतद्दर्शनं कुरु परं पारमार्थप्रदायकम् ।। \n\nअद्य तीर्थस्य यात्रायामुपदेशो न ते भवेत् ।। ६९ ।। \n\nयथोपदेष्टा भवति तेन ते कथयाम्यहम् ।। \n\nउद्धवः स्थापितः श्रीमदाचार्यः संहितामयः ।। ५.२४.७० ।\n\nनन्दादिव्रजवासिनां गोपिनां प्रीतये कृतः ।। \n\nस्वस्वरूपं परिकरं यत्किंचिद्भगवत्तमम् ।।७१।। \n\nसर्वस्वभावगुणकं कृष्णेन परमात्मना ।। \n\nउद्धवं चैव स्वात्मानमेक एवाचरद्विभुः ।।७२।। \n\nसाक्षात्कारं चकारादौ न स्वीयमंतरं क्वचित् ।। \n\nश्रीकृष्णमेव ते ज्ञात्वा पूजयामासुरादरात् ।।७३।। \n\nवसन्तर्तुश्च ग्रीष्मो पि स चचारव्रजात्मकौ ।। \n\nशमयामास राधायाः शोकं तत्कुण्डपार्श्वजाः।।७४।। \n\nसर्वं भूमण्डलं तत्र विचचार व्रजानुगैः ।।\n\nवियोगार्तिहरः प्रोक्तो गवां नंदादिगोपिनाम् ।। ७५ ।। \n\nमंत्राधिकारकुशलः सर्वपरिकराग्रणीः ।। \n\nअथांतर्धानवेलायां भगवान्धर्मगुप्तनुः।। ७६ ।।\n\nतस्मै स्वतैजसमपि दास्यते परमाद्भुतम्।। \n\nमुद्राधिकारं सर्वत्र सर्वदैव विराजते।।७७।। \n\nअंतर्धानेतु तु स्वस्थाने दत्ता तस्याधिकारिता।। \n\nबदरीस्थं सपरकरं धर्मजं बोधयिष्यति।।७८।। \n\nअर्जुनादिवियोगार्तिहारी सैव भविष्यति।। \n\nवज्रनाभो यादवानां माथुरे संभविष्यति।।७९।। \n\nश्रीकृष्णस्यैव पौत्रेषु महाराज्ञीगणेषु च।। \n\nवियोगार्तिहरश्चैव स्थाप्यते श्री हरिः स्वयम्।।५.२४.८०।।\n\nकौरवाणां कुले राजा परिक्षिदिति विश्रुतः।। \n\nतस्य पुत्रोतितेजस्वी विख्यातो जनमेजयः ।।८१।। \n\nपितुःशत्रुहणं यज्ञं करिष्यति न संशयः ।। \n\nतस्यापि सर्वसामग्री उद्धवद्वारतो भवेत् ।।८२।। \n\nश्रीमद्भागवतं दिव्यं पुराणं वाचनं तदा।।\n\nगौरान्वयस्य संप्राप्तिर्भविष्यति न संशयः।।८३।। \n\nश्रीमत्प्रसादाद्विप्रर्षेर्महाभागवतोत्तमात्।। \n\nतददारसर्पयज्ञस्य निवृत्तिः संभविष्यति।।८४।। \n\nयज्ञसंस्कारकर्तॄणां ब्राह्मणानां च पूजनम्।। \n\nस दासयति महाराजा ग्रामाणां शतकं तथा।।८५।। \n\nततस्त्वाचार्यवर्यस्य श्रीप्रसादस्य चाज्ञया ।। \n\nस गंता सूकरक्षेत्रं मासमेकं स्थितो भवेत् ।। ८६ ।। \n\nदत्त्वा दानान्यनेकानि गोमहागजवाजिनः ।। \n\nरत्नं वासो ब्राह्मणेभ्यो भोजनं च यदृच्छया।।८७।।\n\nतत्तस्मात्तत्स्थलात्सोपि निवर्त्य गुरुणा सह।।\n\nगंगातीरस्थलान्पश्यन्नागमिष्यति सद्वृतः।।८८।।\n\nएकच्छत्र शयान नगरे संस्थां करिष्यति सहानुगः ।। \n\nश्रीगुरोराज्ञया तत्र सामग्रीं साधनैः सह ।। ८९ ।। \n\nअश्वमेधं करोति स्म सर्वजेता भविष्यति ।। \n\nएकच्छत्र धरो भूत्वा श्रीगुरोः शरणं गतः ।। ५.२४.९० ।। \n\nततो गंगातटे रम्ये पूर्वस्यां क्रोशपंचके ।। \n\nपरमैकांतरूपेण सेवनं तत्करिष्यति ।। ९१ ।। \n\nतत्र भागवती वार्ता भवरोगविनाशिनी ।। \n\nभविष्यति मुदायुक्ता समाजेषु धर्मिणाम् ।।९२।। \n\nतत्र पूर्णसमाजेषु तेषां मध्येभवानपि।।\n\nशृणोषि भागवद्धर्मं गंताश्री निर्मलं पदम् ।। ९३ ।। \n\nतपस्तप्तं मदर्थं ते तस्मादेतत्प्रकाशितम् ।। \n\nएवं देवं वरं दत्त्वा गतो रामः सहानुगः ।।९४।। \n\nशयाननगगच्छुद्धादीशान्यां दिशि संस्थितम् ।। \n\nस्थानं गंगातटे रम्यं कंटकादुत्तरेभवत् ।। ९५ ।। \n\nपुष्पवत्या दक्षिणे तु क्रोशैकं विस्तरेण च ।। \n\nतत्र संकर्षणो देवः स्थित्वा दानपरोभवत् ।। ९६ ।। \n\nघोटकं दशसाहस्रं रथानां शतकं तथा ।। \n\nद्विपसहस्रं गाश्चैव दक्सहस्रं ददौ मुदा ।।९७।। \n\nतत्र संकर्षणं देवं पूजयामासुरादरात् ।। \n\nदेवाः समाययुः सर्वे ऋषयश्च त- पोधनाः ।। ९८ ।। \n\nनमः कोलेशघाताय खरासुरविघातिने ।। \n\nहलायुध नमस्तेस्तु मुसलास्त्राय ते नमः ।। \n\nनमः सौंदर्यरूपाय तालांकाय नमोनमः ।। ९९ ।। \n\nइति श्रुत्वा स्तुतिं तेषां संकर्षण उवाच ह ।। \n\nवरं ब्रुवंतु मां सर्वे भवतां यदभीप्सितम् ।। ५.२४.१०० ।। \n\nद्विजदेवा ऊचुः ।। \n\nयदायदा पदयुक्ताः स्मरामो भवतः पदम् ।। \n\nसर्वबाधाविनिर्मुक्ता भवामश्च तवाज्ञया ।। १०१।\n\n।। राम उवाच ।। \n\nयदायदा मां स्मरथ तदाहं शरणागतान् ।। \n\nरक्षितास्यां कलौ नूनमिति सत्यं वचो मम ।। २ ।। \n\nअत्र स्थले वरं प्राप्तं पूजितं मुनिपुंगवैः।।  \n\nअतः संकर्षणस्थानं भविष्यति कलौयुगे ।। ३ ।। \n\nयेऽस्मिन्स्नास्यंति गंगायां देवान्संपूजयंति ये ।। \n\nदास्यंति दानं विप्रेभ्यो भोजनं कारयंति ये ।। ४ ।। \n\nविष्णुं संपूजयंति स्म सफलं जीवितं क्षितौ ।। \n\nते यान्ति दैवतस्थानं कामी प्राप्नोति कामनाम् ।। ५ ।। \n\nततः परिवृतो रामः स्वां पुरीं संजगाम ह ।। \n\nकोलरक्षोवधं कृत्वा स्नात्वा विष्णुपदीजले ।।६।। \n\nरामस्य बलदेवस्य कथां यः शृणुयान्नरः।।\n\nसर्वपापविनिर्मुक्तः स याति परमां गतिम् ।।१०७।। \n\nइति श्रीमद्गर्गसंहितायां मथुराखण्डे नारदबहुलाश्वसंवादे कोलदैत्यवधोनाम चतुर्विंशोऽध्यायः ।। २४ ।।"
    }
]