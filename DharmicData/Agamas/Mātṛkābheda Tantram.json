[
    {
        "text": "कैलासशिखरे रम्ये नानारत्नोपशोभिते ।\n\nपप्रच्छ परया भक्त्या भैरवं परमेश्वरम् ॥ १.१\n\nश्रीचण्डिकोवाच ।\n\nत्रिपुरापूजनं नाथ स्वर्णरत्नैर्विशेषतः ।\n\nकलिकाले स्वर्णरूप्यं गुप्तभावं तथा मणिम् ॥ १.२\n\nकेनोपायेन देवेश स्वर्णरूप्यादि लभ्यते ।\n\nतद्वदस्व विशेषेण यथा रत्नादिकं भवेत् ॥ १.३\n\nयन्नोक्तं सर्वतन्त्रेषु तद्वदस्व दयानिधे ॥ १.४\n\nश्रीशङ्कर उवाच ।\n\nशृणु देवि प्रवक्ष्यामि यथा रत्नादिकं भवेत् ।\n\nमत्तेजसा पारदेन किं रत्नं न हि लभ्यते ॥ १.५\n\nतथा सामुद्रकेणैव सुशुभ्रलवणेन च ।\n\nसम्बलस्य प्रकारं हि शृणु देवि प्रयत्नतः ॥ १.६\n\nचीनतन्त्रानुसारेण पूजयेत्सिद्धकालिकाम् ।\n\nअथवा पूजयेद्देवीं दक्षिणां कालिकां पराम् ।\n\nकालीतन्त्रोक्तविधिना सप्ताहं जपपूजनम् ॥ १.७\n\nसत्ये चैकं तु त्रेतायां द्विगुणं द्वापरे त्रयम् ।\n\nएवं सर्वत्र जानीयाच्चतुर्गुणजपः कलौ ॥ १.८\n\nआनीय बहुयत्नेन सम्बलं तोलद्वयम् ।\n\nवसुराद्यं शिवं चाद्यं मायाबिन्दुविभूषितम् ।\n\nबीजत्रयं चाष्टशतं प्रजपेत्सम्बलोपरि ॥ १.९\n\nअशीतितोलकं मानं कृष्णधेनुसमुद्भवम् ।\n\nदुग्धमानीय यत्नेन चाष्टोत्तरशतं जपेत् ॥ १.१०\n\nवस्त्रयुक्तेन सूत्रेण दुग्धमध्ये विनिक्षिपेत् ।\n\nउत्तापं जनयेद्धीमान्मन्दमन्देन वह्निना ॥ १.११\n\nबिन्दु वेदान्तपर्यन्तमर्धशोषं भवेद्यदा ।\n\nतदैवोत्तोल्य तद्द्रव्यं तोयमध्ये विनिक्षिपेत् ॥ १.१२\n\nततः परीक्षा कर्तव्या प्रदद्यात्पावकोपरि ।\n\nनिर्धूमं वावके द्रव्यं दृष्ट्वा उत्थाप्य यत्नतः ॥ १.१३\n\nतत्रैव प्रजपेन्मन्त्रं सर्ववन्द्यनवात्मकम् ।\n\nआनीय बहुयत्नेन शुद्धं ताम्रं मनोहरम् ॥ १.१४\n\nसार्धेन तोलकं ताम्रं वह्निमध्ये विनिक्षिपेत् ।\n\nयथा वह्निस्तथा ताम्रं दृष्ट्वा उत्थाप्य यत्नतः ॥ १.१५\n\nगुञ्जाप्रमाणं तद्द्रव्यं तत्क्षणाद्यदि योजयेत् ।\n\nसत्यं सत्यं हि गिरिजे रौप्यं भवति निश्चितम् ॥ १.१६\n\nश्रीचण्डिकोवाच ।\n\nकारणं दुग्धरूपं वा केन रूपेण शङ्करः ।\n\nतत्प्रकारं महादेव कृपया वद शङ्कर ॥ १.१७\n\nश्रीशङ्कर उवाच ।\n\nटङ्कनमानयेद्धीमान् तोलकं तु चतुष्टयम् ।\n\nवह्नियोगेन गिरिजे लाजरूपं चकार ह ॥ १.१८\n\nआम्रपुष्पं तद्द्विगुणं पिष्ट्वा मिलनमाचरेत् ।\n\nतस्योपरि जपेन्मन्त्रं महामायां हि चण्डिके ॥ १.१९\n\nएतत्तु गुटिकां कृत्वा मेलनं कारयेद्यदि ।\n\nतदैव दुग्धरूपं स्यात्सत्यं सत्यं हि शैलजे ॥ १.२०\n\nश्रीचण्डिकोवाच ।\n\nगन्धहीनं भवेन्मद्यं केनोपायेन शङ्कर ।\n\nतत्सर्वं श्रोतुमिच्छामि यदि स्नेहोऽस्ति मा प्रति ॥ १.२१\n\nश्रीशङ्कर उवाच ।\n\nशिवं वह्निसमारूढं वामनेत्रविभूषितम् ।\n\nबिन्दुनादसमायुक्तं गन्धमादाय संलिखेत् ॥ १.२२\n\nउह्यतां पदमुच्चार्यं चाष्टोत्तरशतं यदि ।\n\nप्रजपेत्साधकश्रेष्ठो दुर्गन्धादिविनाशनम् ॥ १.२३\n\nश्रीदेव्युवाच ।\n\nवद ईशान सर्वज्ञ सर्वतत्त्वविदां वर ।\n\nयत्त्वया कथितं नाथ मम सङ्गे विहारतः ॥ २.१\n\nकथं वा जायते पुत्रः शुक्रस्य कत्र संस्थितिः ।\n\nवर्धमानं सदा लिङ्गं प्रवेशो वा कथं भवेत् ॥ २.२\n\nभीतियुक्ता ह्यहं नाथ त्राहि मां दुःखसङ्कटात् ॥ २.३\n\nश्रीशङ्कर उवाच ।\n\nमणिपूरं महापद्मं सुषुम्णामध्यसंस्थितम् ।\n\nतस्य नालेन देवेशि नाभिपद्मं मनोहरम् ॥ २.४\n\nवक्रत्रयसमायुक्तं सदा शुक्रविभूषितम् ।\n\nऊर्ध्वं नालं सहस्रारे अतः शुक्रविभूषितम् ॥ २.५\n\nतस्मादेव स्तनद्वन्द्वं वर्धमानं दिने दिने ॥ २.६\n\nमध्यनालं सुषुम्णान्तं वृन्ताकारं सुशीतलम् ।\n\nआयोन्यग्रमधोनालं सदानन्दमयि शिवे ॥ २.७\n\nशृणु चार्वङ्गि सुभगे तन्मध्ये लिङ्गताडनात् ।\n\nयद्रूपं परमानन्दं तन्नास्ति भुवनत्रये ॥ २.८\n\nनाभिपद्मं तु यद्रूपं तच्छृणुष्व समाहितः ।\n\nबिन्दुस्थानं मध्यदेशे सदा पद्मविराजितम् ॥ २.९\n\nबाह्यदेशे चाष्टपत्रं चतुरस्रं तु तद्बहिः ।\n\nचतुर्द्वारसमायुक्तं सुवर्णाभं सवृत्तकम् ॥ २.१०\n\nतत्पत्रेण भवेत्पुष्पं वृन्तयुक्तं त्रिपत्त्रकम् ।\n\nप्रफुल्ले तु त्रिपत्रारे बाह्ये रुधिरदर्शनम् ॥ २.११\n\nएतन्मध्ये महेशानि यदि स्याल्लिङ्गताडनम् ।\n\nपद्ममध्ये गते शुक्रे संततिस्तेन जायते ॥ २.१२\n\nपुरुषस्य तु यच्छुक्रं शक्तेरक्ताधिको भवेत् ।\n\nतदा कन्या भवेद्देवि विपरीतः पुमान् भवेत् ॥ २.१३\n\nउभयोस्तुल्यशुक्रेण क्लीबं भवति निश्चितम् ॥ २.१४\n\nशृणु चार्वङ्गि सुभगे पुष्पमाहात्म्यमुत्तमम् ।\n\nमध्ये तच्छुक्रसंयोगे वर्धते तद्दिने दिने ।\n\nएवं दिङ्माससम्प्राप्ते तत्पुष्पं वृन्तसंयुतम् ॥ २.१५\n\nगलिते परमेशानि व्यक्तो भवति संततिः ॥ २.१६\n\nश्रीदेव्युवाच ।\n\nकिंचिद्रोगादिसम्भूते कृमिकीटादिसम्भवे ।\n\nतस्मज्जीवं प्रणश्यन्ति सा नारी जीव्यते कथम् ॥ २.१७\n\nश्रीशङ्कर उवाच ।\n\nअस्य पुष्पस्य माहात्म्यं किं वक्तुं शक्यते मया ।\n\nबिन्दुस्थानं सहस्रं तु पुष्पमध्ये प्रियंवदे ॥ २.१८\n\nबुद्बुदा यत्र तिष्ठन्ति तत्रैव संततिर्भवेत् ।\n\nएवं क्रमेण देवेशि सहस्रं संततिर्यदि ।\n\nवर्धमानं महापुष्पं पीडा किंचिन्न जायते ॥ २.१९\n\nमया सार्धं महेशानि विहारं कुरु यत्नतः ।\n\nविहारे यो भवेत्पुत्रो गणेशः स च कीर्तितः ॥ २.२०\n\nअपरे परमेशानि तव पुत्रप्रसादतः ।\n\nपृथिव्यां जायते सृष्टिर्निर्विघ्नेन यथोचितम् ॥ २.२१\n\nएतच्छ्रुत्वा ततो देवि मदनानलविह्वला ।\n\nशिवेनालिङ्गिता देवी शिवाकारेण वै तदा ॥ २.२२\n\nश्रीदेव्युवाच ।\n\nसर्वत्राहं श्रुता नाथ भोगं चेन्द्रियपुष्टिदम् ।\n\nभोगेन मोक्षमाप्नोति कथं वदसि योगभृत् ॥ ३.१\n\nश्रीशङ्कर उवाच ।\n\nभोगेन लभते योगं भोगेन कुलसाधनम् ।\n\nभोगेन सिद्धिमाप्नोति भोगेन मोक्षमाप्नुयात् ॥ ३.२\n\nतस्माद्भोगं सदा कार्यं बाह्यपूजा यथेच्छया ।\n\nभोजनस्य विधानं यत्तच्छृणुष्व प्रियंवदे ॥ ३.३\n\nआधारे तु या शक्तिर्भुजगाकाररूपिणी ।\n\nआत्मा परमेशानि तन्मध्ये वर्तते सदा ॥ ३.४\n\nभोजनेच्छा भवेत्तस्मान्निर्लिप्तो जीवसंज्ञकः ।\n\nसैव साक्षाद्गुणमयो निर्गुणो जीव उच्यते ॥ ३.५\n\nजीवस्य भोजनं देवि भ्रान्तिरेव न संशयः ।\n\nगुणयुक्ता कुण्डलिनी चन्द्रसूर्याग्निरूपिणी ॥ ३.६\n\nमूलाधाराच्च तां देवीमाजिह्वान्तां विभावयेत् ।\n\nशोधितान्मत्स्यमांसादीन् संमुखे स्थापयेद्बुधः ॥ ३.७\n\nमूलमन्त्रं समुच्चार्य जुहोमि कुण्डलीमुखे ।\n\nअनेन मनुना देवि प्रतिग्रासं समाहरेत् ॥ ३.८\n\nप्रतिग्रासे परेशानि एवं कुर्याद्विचक्षणः ।\n\nतदैव ब्रह्मरूपोऽसौ सत्यं सत्यं सुरेश्वरि ॥ ३.९\n\nभुज्यते कुण्डली देवी इति चिन्तापरो हि यः ।\n\nमन्त्रसिद्धिर्भवेत्तस्य ज्ञानसिद्धिर्न चान्यथा ॥ ३.१०\n\nएवं कृते ब्रह्मरूपः शिवरूपः स्वयं हरिः ।\n\nयोगसिद्धिर्भवेत्तस्य चाष्टसिद्धिर्भविष्यति ॥ ३.११\n\nशत्रुभिर्दीयते यत्तु कृत्रिमं दारुणं विषम् ।\n\nभक्षणात्तत्क्षणे देवि ह्यमृतं नात्र संशयः ॥ ३.१२\n\nमन्त्रेण शोधितं द्रव्यं भक्षणादमृतं भवेत् ।\n\nयदैव कालकूटं तु समुद्रमथने प्रिये ॥ ३.१३\n\nतदा चानेन मनुना तत्क्षणात्खादितं मया ॥ ३.१४\n\nसर्पाकारा कुण्डलिनी या देवी परमा कला ।\n\nभुज्यते सर्परूपेण तत्रैव दारुणं विषम् ॥ ३.१५\n\nइति ते कथितं कान्ते भोजनस्य विधानकम् ।\n\nएतत्सर्वं महेशानि गोप्तव्यं पशुसंकटे ॥ ३.१६\n\nश्रीदेव्युवाच ।\n\nशृणु नाथ परानन्द परापरकुलात्मक ।\n\nवद मे परमेशान होमकुण्डं तु कीदृशम् ॥ ३.१७\n\nश्रीशिव उवाच ।\n\nमणिपूरस्य बाह्ये तु नाभिपद्मं मनोहरम् ।\n\nअष्टपत्रं तथा वृत्तं तन्मध्ये कुण्डदुर्लभम् ॥ ३.१८\n\nचतुरस्रादिकं देवि तत्कुण्डं कामरूपकम् ।\n\nसर्वकुण्डस्य देवेशि विप्रः कर्ता विधीयते ॥ ३.१९\n\nवर्तुलं बाहुजातस्य वैश्यस्य चार्धचन्द्रकम् ॥ ३.२०\n\nत्रिकोणं पादजातस्य होमकुण्डं सुरेश्वरि ।\n\nएवं कुण्डं महेशानि नालत्रयविभूषितम् ॥ ३.२१\n\nऊर्ध्वनालं सहस्रारे परामृतविभूषितम् ।\n\nमध्यनालं नाभिपद्मे मूलाधारे च सुन्दरि ॥ ३.२२\n\nआलिङ्गाग्रमधोनालं सदानन्दमयं शिवे ।\n\nहोमकुण्डमिदं देवि सर्वतन्त्रे परिष्कृतम् ॥ ३.२३\n\nयेन होमप्रसादेन साक्षाद्ब्रह्ममयो भवेत् ।\n\nविप्रस्य चाहुतिहोमं विज्ञातव्यं चतुष्टयम् ॥ ३.२४\n\nक्षत्रियस्य त्रयं देवि वैश्यस्य चाहुतिद्वयम् ।\n\nशूद्रस्यैकाहुतिर्देवि मुक्तिश्चापि चतुर्विधा ॥ ३.२५\n\nमहामोक्षं ब्राह्मणस्य सायुज्यं क्षत्रियस्य च ।\n\nसारूप्यं चोरुजातस्य सालोक्यं शूद्रजातिषु ॥ ३.२६\n\nबाह्यकुण्डं बाह्यहोमे एव हि सुरवन्दिते ।\n\nजातिभेदे कुण्डभेदं कुर्यात्साधकसत्तमः ॥ ३.२७\n\nबाह्यहोमे काम्यसिद्धिर्भविष्यति न संशयः ।\n\nज्ञानहोमे मोक्षसिद्धिर्लभते नात्र संशयः ॥ ३.२८\n\nइति ते कथितं कान्ते तन्त्राणां सारमुत्तमम् ।\n\nन वक्तव्यं पशोरग्रे शपथो मे त्वयि प्रिये ॥ ३.२९\n\nश्रीदेव्युवाच ।\n\nमद्यपाने महापुण्यं सर्वतन्त्रे श्रुतं मया ।\n\nजातिभेदं न कथितमिदानीं तत्प्रकाशय ॥ ३.३०\n\nश्रीशङ्कर उवाच ।\n\nसर्वयज्ञाधिपो विप्रः संशयो नास्ति पार्वति ।\n\nसौत्रामण्यां कुलाचारे चत्वारो ब्राह्मणादयः ॥ ३.३१\n\nब्राह्मणस्य महामोक्षं मद्यपाने प्रियंवदे ।\n\nब्राह्मणः परमेशानि यदि पानादिकं चरेत् ॥ ३.३२\n\nतत्क्षणाच्छिवरूपोऽसौ सत्यं सत्यं हि शैलजे ॥ ३.३३\n\nतोये तोयं यथा लीनं यथा तेजसि तेजसम् ।\n\nघटे भग्ने यथाकाशं वायौ वायुर्यथा प्रिये ॥ ३.३४\n\nतथैव मद्यपानेन ब्राह्मणो ब्रह्मणि प्रिये ।\n\nलीयते नात्र संदेहः परमात्मनि शैलजे ॥ ३.३५\n\nसायुज्यादि महामोक्षं नियुक्तं क्षत्रियादिषु ।\n\nसा नारी मानवी मद्यपाने देवि न संशयः ॥ ३.३६\n\nसूक्ष्मसूत्रे यथा वह्निर्देहमध्ये तथा शिवा ।\n\nतपोरूपं बृहत्सूत्रं पूजारूपं तथा हरिः ॥ ३.३७\n\nसंयुक्तं कुरुते यत्र वर्धमानो महाङ्कुशः ।\n\nमद्यपानं विना देवि तज्ज्ञानं न हि लभ्यते ।\n\nअत एव हि विप्रेण मद्यपानं सदा चरेत् ॥ ३.३८\n\nवेदमाताजपेनैव ब्राह्मणो न हि शैलजे ।\n\nब्रह्मज्ञानं यदा देवि तदा ब्राह्मण उच्यते ॥ ३.३९\n\nदेवानाममृतं ब्रह्म तदियं लौकिकी सुरा ।\n\nसुरत्वं भोगमात्रेण सुरा तेन प्रकीर्तिता ॥ ३.४०\n\nमन्त्रत्रयं सदा पाठ्यं ब्रह्मशापादि मोचनम् ।\n\nप्रकुर्यात्तु द्विजेनैव तदा ब्रह्ममयी सुरा ॥ ३.४१\n\nहविरारोपमात्रेण वह्निर्दीप्तो यथा भवेत् ।\n\nशापमोचनमात्रेण सुरा मुक्तिप्रदायिनी ॥ ३.४२\n\nअत एव हि देवेशि ब्राह्मणः पानमाचरेत् ।\n\nस ब्राह्मणः स वेदज्ञः सोऽग्निहोत्री स दीक्षितः ॥ ३.४३\n\nबहु किं कथ्यते देवि स एव त्रिगुणात्मकः ॥ ३.४४\n\nमुक्तिमार्गमिदं देवि गोप्तव्यं पशुसंकटे ।\n\nप्रकाशात्कायहानिः स्यान्निन्दनीयो न चान्यथा ॥ ३.४५\n\nश्रीचण्डिकोवाच ।\n\nकारणेन महामोक्षं निर्माल्येन शिवस्य च ।\n\nश्रुतं वेदे पुराणे च तव वक्त्रे सुरेश्वर ॥ ४.१\n\nअग्राह्यं तव निर्माल्यमग्राह्यं कारणं विभो ।\n\nमृषा वाक्यं महादेव कथं वदसि योगभृत् ॥ ४.२\n\nकारणेन विना देवि मोक्षज्ञानादिकं न हि ।\n\nमहाशङ्खं विना देवि न मन्त्रः सिद्धिदायकः ॥ ४.३\n\nसाक्षाद्ब्रह्ममयी माला महाशङ्खाख्यया पुनः ।\n\nशिलायन्त्रे च वृन्दायां गङ्गायां सुरपूजिते ।\n\nनैव स्पृशेन्महाशङ्खं स्पर्शनात्काष्ठवद्भवेत् ॥ ४.४\n\nश्रीचण्डिकोवाच ।\n\nगङ्गा तु कारणं वारि मद्यं परमकारणम् ।\n\nकारणस्पर्शमात्रेण मालाः शुद्धा भवन्ति हि ॥ ४.५\n\nगङ्गास्पर्शेन देवेश काष्ठवन्मालिका कथम् ।\n\nवद मे परमेशान इति मे संशयो हृदि ॥ ४.६\n\nश्रीशंकर उवाच ।\n\nकारणं देवदेवेशि मोक्षदं सर्वजातिषु ।\n\nतथा स्वर्गादिजनकं गङ्गातोयं न संशयः ॥ ४.७\n\nकारणे निवसेद्देवि महाकाली परा कला ।\n\nमहाविद्या वसेन्नित्यं सुरायां परमेश्वरि ॥ ४.८\n\nमहाशङ्खे वसेन्नित्यं पञ्चाशद्वर्णरूपिणी ।\n\nमहाविद्या वसेन्नित्यं महाशङ्खे च सर्वदा ॥ ४.९\n\nगङ्गास्पर्शनमात्रेण गङ्गायां लीयते प्रिये ।\n\nकाष्ठस्पर्शनमात्रेण काष्ठे वह्निस्तृणे यथा ॥ ४.१०\n\nगङ्गास्पर्शे तथा देवि गङ्गायां लीयते प्रिये ।\n\nतत्क्षणे च महाशङ्खः काष्ठवन्नात्र संशयः ॥ ४.११\n\nशिलायन्त्रे तुलस्यादौ तथैव परमेश्वरि ॥ ४.१२\n\nमहाशङ्खाख्यमालायां यो जपेत्साधकोत्तमः ।\n\nअष्टसिद्धिः करे तस्य स एव शम्भुरव्ययः ।\n\nमौलौ गङ्गा स्थिता यस्य गङ्गास्नानेन तस्य किम् ॥ ४.१३\n\nवाराणसी कामरूपं हरिद्वारं प्रयागकम् ।\n\nगण्डकी बदरिका देवि गङ्गासागरसंगमम् ॥ ४.१४\n\nयस्य भक्तिर्महाशङ्खे तस्य दर्शनमात्रतः ।\n\nतीर्थस्नानफलं सर्वं लभते नात्र संशयः ॥ ४.१५\n\nइति ते कथितं कान्ते सर्वं परमदुर्लभम् ।\n\nन वक्तव्यं पशोरग्रे प्राणान्ते परमेश्वरि ॥ ४.१६\n\nश्रीचण्डिकोवाच ।\n\nपारदं भस्मनिर्माणं केनोपायेन शंकर ।\n\nतदहं श्रोतुमिच्छामि यदि तेऽस्ति कृपा मयि ॥ ५.१\n\nश्रीशंकर उवाच ।\n\nपारदे भस्मनिर्माणे नानाविघ्नानि पार्वति ।\n\nअत एव हि तत्रादौ शान्तिं कुर्याद्द्विजोत्तमः ॥ ५.२\n\nवरयेत्कर्मकर्तारं वक्ष्यमाणविधानतः ।\n\nपूजयेत्षोडशलिङ्गं पार्थिवं पर्वतात्मजे ॥ ५.३\n\nषोडशेनोपचारेण तोडलोक्तविधानतः ।\n\nभोगयोग्यं प्रदातव्यं मधुपर्कं सुरेश्वरि ॥ ५.४\n\nपञ्चामृतेन देवेशं स्नापयेच्छुद्धवारिणा ।\n\nपुरुषस्य यथायोग्यं युग्मवस्त्रं निवेदयेत् ॥ ५.५\n\nचतुरङ्गुलिविस्तारं रौप्यनिर्माणपीठकम् ।\n\nअलंकारं यथायोग्यं पुरुषस्य निवेदयेत् ॥ ५.६\n\nअलक्तकयुतं वापि दद्यान्मलयजं शिवे ।\n\nषडङ्गधूपं देवेशि प्रदद्याच्च पुनः पुनः ॥ ५.७\n\nघृतयुक्तं तथा दीपं दद्यात्कल्याणहेतवे ।\n\nनैवेद्यं विविधं रम्यं नानाफलसमन्वितम् ॥ ५.८\n\nशर्करासंयुतं कृत्वा पायसं विनिवेदयेत् ।\n\nदद्यात्तोयं महेशानि विजयासंयुतं प्रिये ॥ ५.९\n\nषडक्षरं महामन्त्रं गजान्तकसहस्रकम् ।\n\nप्रजपेत्साधकश्रेष्ठस्ततः सिद्धो भवेद्ध्रुवम् ॥ ५.१०\n\nअथवा परमेशानि धनदां धनदायिनीम् ।\n\nपूजयेद्बहुयत्नेन षोडशेनोपचारतः ॥ ५.११\n\nद्वादशाह्वं यजेद्धीमान् दिक्सहस्रं ततो जपेत् ।\n\nतद्दशांशं महेशानि होमं कुर्याद्विचक्षणः ॥ ५.१२\n\nहोमकर्माद्यशक्तश्चेद्द्विगुणं जपमाचरेत् ।\n\nयदि प्रीता भवेत्सा हि तदा किं वा न सिध्यति ॥ ५.१३\n\nप्रत्यहं परमेशानि कुबेरो दीयते वसु ।\n\nभस्मनिर्माणकं देवि विचित्रं तस्य किं शिवे ॥ ५.१४\n\nगुरवे दक्षिणां दद्याद्यथाविभवविस्तरैः ।\n\nततः सिद्धो भवेन्मन्त्री नात्र कार्या विचारणा ॥ ५.१५\n\nश्रीचण्डिकोवाच ।\n\nविधानं देवदेवेश भस्मनिर्माणकर्मणि ।\n\nसकृत्कृते येन रूपे भस्मसाज्जायते विभो ॥ ५.१६\n\nश्रीशंकर उवाच ।\n\nआनीय पारदं देवि स्थापयेत्प्रस्तरोपरि ।\n\nतस्योपरि जपेन्मन्त्रं सर्ववन्द्यनवात्मकम् ॥ ५.१७\n\nसाष्टसहस्रं देवेशि प्रजपेत्साधकाग्रणीः ।\n\nस्ययम्भुपुष्पसंयुक्ते वस्त्रे चारुणसंनिभे ॥ ५.१८\n\nसंस्थाप्य पारदं देवि मृत्पात्रयुगले शिवे ।\n\nपुष्पयुक्तेन सूत्रेण बध्नीयाद्बहुयत्नतः ॥ ५.१९\n\nमुक्तिधाराजलेनैव धान्यस्य परमेश्वरि ।\n\nलेपयेद्बहुयत्नेन रौद्रे शुष्कं च कारयेत् ॥ ५.२०\n\nपुनश्च लेपयेद्धीमान् ततो वह्नौ विनिक्षिपेत् ।\n\nअष्टमीनवमीरात्रौ क्षिपेन्नैव सुरेश्वरि ॥ ५.२१\n\nअथवा परमेशानि मृत्पात्रे स्थापयेद्रसम् ।\n\nवल्लीरसेन तद्द्रव्यं शोधयेद्बहुयत्नतः ॥ ५.२२\n\nघृतनारीरसेनैव तथैव शोधनं चरेत् ।\n\nएवं कृते तु गुटिका यदि स्याद्दृढबन्धनम् ॥ ५.२३\n\nधुस्तुरं च समानीय मध्ये शून्यं च कारयेत् ।\n\nकृष्णाख्यतुलसीयोगे तथा घृतकुमारिका ॥ ५.२४\n\nएवं कृते वह्नियोगे भस्मसाज्जायते किल ।\n\nभस्मयोगे भवेत्स्वर्णं धनदायाः प्रसादतः ॥ ५.२५\n\nविवर्णं जायते द्रव्यं यदि पूजां न चाचरेत् ॥ ५.२६\n\nश्रीचण्डिकोवाच ।\n\nस्वयम्भु कीदृशं नाथ कुण्डगोलं तु कीदृशम् ।\n\nस्वपुष्पं कीदृशं नाथ वज्रपुष्पं तु कीदृशम् ।\n\nसर्वकालोद्भवं नाथ कीदृशं वद शंकर ॥ ५.२७\n\nश्रीशंकर उवाच ।\n\nविवाहरहिता कन्या प्रथमं पुष्पसंयुता ।\n\nतच्छोणितं महेशानि स्वयम्भु नात्र संशयः ॥ ५.२८\n\nभर्तरि विद्यमाने तु या कन्या चान्यजा शिवे ।\n\nतदुद्भवं कुण्डपुष्पं सर्वकार्यार्थसाधकम् ॥ ५.२९\n\nमृते भर्तरि देवेशि या कन्या अन्यजा शिवे ।\n\nतदुद्भवं गोलपुष्पं देववश्यकरं परम् ॥ ५.३०\n\nविवाहितायाः कन्यायाः प्रथमे ऋतुसम्भवे ।\n\nतच्छोणितं महेशानि स्वपुष्पं सर्वमोहनम् ॥ ५.३१\n\nविवाहितायाः कन्यायाः पुरुषस्य च ताडनात् ।\n\nयदि पुष्पं समुद्भूतं वज्रं तत्परिकीर्तितम् ॥ ५.३२\n\nविवाहितायाः कन्यायाः प्रतिमासे च यद्भवेत् ।\n\nसर्वकालोद्भवं पुष्पं कथितं वीरवन्दिते ॥ ५.३३\n\nसमक्रोशं वह्निमध्ये स्थापयेद्बहुयत्नतः ।\n\nतत उत्थाय तद्द्रव्यं स्वर्णपात्रे निधाय च ॥ ५.३४\n\nप्रजपेत्परमेशानि प्रासादाख्यं महामनुम् ।\n\nततः सिद्धो भवेन्मन्त्री नान्यथा मम भाषितम् ॥ ५.३५\n\nएतन्मन्त्रं महेशानि गजान्तकसहस्रकम् ।\n\nजपित्वा पूजयेत्पश्चात्पार्थिवं शिवलिङ्गकम् ॥ ५.३६\n\nततः परीक्षा कर्तव्या शृणु मत्प्राणवल्लभे ।\n\nशुद्धताम्रं वह्निमध्ये मृत्पात्रे तोलकं मितम् ॥ ५.३७\n\nद्रवीभूते च ताम्रे च गुञ्जामानं क्षिपेद्यदि ।\n\nतत्क्षणे परमेशानि स्वर्णं भवति निश्चितम् ॥ ५.३८\n\nगुञ्जाप्रमाणं तद्द्रव्यं भोजनं कुरुते यदि ।\n\nसर्वरोगपरित्यक्तो जायते मदनोपमः ।\n\nमन्त्रसिद्धिर्भवेत्तस्य जायते चिरजीविता ॥ ५.३९\n\nप्रत्यहं परमेशानि शतनारीं रमेद्यदि ।\n\nवीर्यादिरहितं न स्यात्तेजोवृद्धिकरं परम् ॥ ५.४०\n\nमरणं नैव पश्यामि यदि ध्यानयुतो भवेत् ।\n\nतस्य वित्तं विलोक्यैव कुबेरोऽपि तिरस्कृतः ॥ ५.४१\n\nगानेन तुम्बुरुः साक्षाद्दानेन वासवो यथा ।\n\nमहेश इव योगीन्द्रो निरृतिरिव दुर्धरः ॥ ५.४२\n\nमहाबलो महावीर्यो महासाहसिकः शुचिः ।\n\nमहास्वच्छो दयावांश्च सर्वप्राणिहिते रतः ।\n\nबहु किं कथ्यते देवि स एव गणनायकः ॥ ५.४३\n\nश्रीचण्डिकोवाच ।\n\nवद ईशान सर्वज्ञ सर्वतत्त्वविदां वर ।\n\nमहारोगे महादुःखे महादारिद्र्यसंकटे ॥ ६.१\n\nनाना व्याधिगते वापि नानापीडादिसंकटे ।\n\nराज्यनाशे राजभये कारागारगते पुनः ॥ ६.२\n\nरायदण्डे च देवेश तथा च ग्रहपीडिते ।\n\nकेनोपायेन देवेश मुच्यते वद शंकर ॥ ६.३\n\nश्रीशंकर उवाच ।\n\nशृणु चार्वङ्गि सुभगे यन्मां त्वं परिपृच्छसि ।\n\nतत्तत्सर्वं प्रवक्ष्यामि सावधानावधारय ॥ ६.४\n\nया चाद्या परमा विद्या चामुण्डा कालिका परा ।\n\nतस्याः प्रयोगमात्रेण किं न सिध्यति भूतले ॥ ६.५\n\nश्रीचण्डिकोवाच ।\n\nराहुश्चण्डालो विख्यातः सर्वत्र परमेश्वर ।\n\nपुण्यकालः कथं देव तस्य स्पर्शे दिवाकरे ॥ ६.६\n\nनिशाकरे तथा नाथ इति मे संशयो हृदि ।\n\nकथयस्व परानन्द पश्चादन्यत्प्रकाशय ॥ ६.७\n\nश्रीशंकर उवाच ।\n\nशृणु चार्वङ्गि सुभगे ग्रहणं चोत्तमोत्तमम् ।\n\nग्रहणं त्रिविधं देवि चन्द्रसूर्याग्निसंयुतम् ॥ ६.८\n\nशक्तेर्ललाटके नेत्रे वह्निस्तिष्ठति सर्वदा ।\n\nवामनेत्रे तथा चन्द्रो दक्षे सूर्यः प्रतिष्ठितः ॥ ६.९\n\nशम्भुनाथेन देवेशि रमणं क्रियते यदा ।\n\nतदैव ग्रहणं देवि शक्तियुक्तो यदा शिवः ॥ ६.१०\n\nवामनेत्रे चुम्बने तु शशाङ्कग्रहणं तदा ।\n\nदक्षनेत्रे चुम्बने च भास्करग्रहणं तदा ॥ ६.११\n\nललाटे चुम्बने चाग्निग्रहणं परमेश्वरि ।\n\nशिववीर्यं यतो वह्निरतोऽदृश्यः सुरेश्वरि ॥ ६.१२\n\nराहुः शिवः समाख्यातस्त्रिगुणा शक्तिरीरिता ।\n\nशिवशक्त्योः समायोगो ग्रहणं परमेश्वरि ॥ ६.१३\n\nशिवशक्तिसमायोगः कालं ब्रह्ममयं प्रिये ।\n\nअत एव महेशानि राश्यादीन्न विचारयेत् ॥ ६.१४\n\nतिथिनक्षत्रयोगेन यद्योगं परमेश्वरि ।\n\nतदैव परमेशानि राश्यादिगणनं चरेत् ॥ ६.१५\n\nशिवशक्तिसमायोगात्सर्वं ब्रह्ममयं जगत् ।\n\nमासपक्षतिथीनां च नोच्चार्यं परमेश्वरि ॥ ६.१६\n\nदृष्टिमात्रेण जप्तव्यं तदा सिद्धिर्भवेद्ध्रुवम् ।\n\nतत्कालं परमं कालं विज्ञेयं वीरवन्दिते ॥ ६.१७\n\nतत्र यद्यत्कृतं सर्वमनन्तफलमीरितम् ।\n\nपुरैव कथितं सर्वं बहु किं कथ्यतेऽधुना ॥ ६.१८\n\nएतत्सुगुप्तभेदं हि तव स्नेहात्प्रकाशितम् ।\n\nन वक्तव्यं पशोरग्रे न वक्तव्यं सुरेश्वरि ॥ ६.१९\n\nएतत्तत्त्वं प्रयत्नेन ब्रह्मा जानाति माधवः ।\n\nप्रगोप्तव्यं प्रयत्नेन स्वयोनिरिव शैलजे ॥ ६.२०\n\nश्रीचण्डिकोवाच ।\n\nचामुण्डाया महामन्त्रं कीदृशं परमेश्वर ।\n\nआराधनं कीदृशं वा तद्वदस्व दयानिधे ॥ ६.२१\n\nश्रीशंकर उवाच ।\n\nशृणु चार्वङ्गि सुभगे चामुण्डामन्त्रमुत्तमम् ।\n\nयस्य विज्ञानमात्रेण पुनर्जन्म न विद्यते ॥ ६.२२\n\nकालीबीजयुगं देवि कूर्चबीजं ततः परम् ।\n\nत्र्यक्षरी परमा विद्या चामुण्डा कालिका स्वयम् ॥ ६.२३\n\nसप्ताहं पूजयेद्देवीमुपचारैश्च षोडशैः ।\n\nपूजान्ते प्रजपेन्मन्त्रं त्रिसहस्रं वरानने ॥ ६.२४\n\nरात्रौ तु पञ्चतत्त्वेन पूजयेत्परमेश्वरीम् ।\n\nतथा रात्रौ जपेन्मन्त्रं कुलशक्तिसमन्वितम् ॥ ६.२५\n\nयन्त्रनिर्माणयोग्यं हि पीठं दद्यात्सुविस्तरम् ।\n\nभोगयोग्यं प्रदातव्यं मधुपर्कं यथोचितम् ॥ ६.२६\n\nशक्तेर्यथा विधेयं स्याद्युवत्याः परमेश्वरि ।\n\nतथा वस्त्रं प्रदातव्यं सर्वकल्याणहेतवे ॥ ६.२७\n\nअलंकारं यथायोग्यं तत्र तत्र नियोजयेत् ।\n\nनैवेद्यं विविधं रम्यं नानाद्रव्यसमन्वितम् ॥ ६.२८\n\nसामिषान्नं प्रदातव्यं परमान्नं सशर्करम् ।\n\nपूजयेत्परया भक्त्या बलिदानं ततः परम् ॥ ६.२९\n\nप्रत्यहं परमेशानि चाद्यन्ते वा बलिं हरेत् ।\n\nसाङ्गे जाते महेशानि चाथवा बलिमाहरेत् ॥ ६.३०\n\nएवं कृते महासिद्धिं लभते नात्र संशयः ।\n\nधनार्थी धनमाप्नोति पुत्रार्थी पुत्रवान् भवेत् ॥ ६.३१\n\nविवादे जयमाप्नोति राजद्वारे जयी भवेत् ।\n\nसर्वत्र विजयी भूत्वा देवीपुत्र इव क्षितौ ॥ ६.३२\n\nरोगेभ्यो घोररूपेभ्यः पूजयित्वा प्रमुच्यते ।\n\nइच्छासिद्धिर्भवेत्तस्य सर्वसिद्धिर्न चान्यथा ॥ ६.३३\n\nकारागारगते देवि मुच्यते नात्र संशयः ।\n\nप्रयोगं परमेशानि सारं परमदुर्लभम् ॥ ६.३४\n\nअतिस्नेहेन देवेशि तव स्थाने प्रकाशितम् ।\n\nअथवा परमेशानि पठेच्चण्डीं सनातनीम् ॥ ६.३५\n\nपूजयेच्चण्डिकां देवीं सुगन्धिपुष्पसंयुतैः ।\n\nधूपदीपेन गन्धेन नैवेद्येन सुरेश्वरि ॥ ६.३६\n\nअवश्यं पञ्चतत्त्वेन पूजयेच्चण्डिकां पराम् ॥ ६.३७\n\nआदावृष्यादिसूक्तेन चार्घ्यान्ते परमेश्वरि ।\n\nपञ्चतत्त्वं समानीय शोधयेच्छास्त्रवित्तमः ॥ ६.३८\n\nतर्पणं च ततः कृत्वा चार्घ्यपात्रे विनिक्षिपेत् ।\n\nअर्घ्योदकेन संप्रोक्ष्य पूजयेत्पीठदेवताम् ॥ ६.३९\n\nप्रणवं च समुद्धृत्य मायाबीजं ततः परम् ।\n\nप्रभां मायां जयां सूक्ष्मां विशुद्धां नन्दिनीं तथा ॥ ६.४०\n\nसुप्रभां विजयां सर्वसिद्धिदां परिपूजयेत् ।\n\nवज्रनखदंष्ट्रायुधाय हूं फडित्यन्ततस्ततः ॥ ६.४१\n\nनमोऽन्तेन तु देवेशि आसनं च समर्चयेत् ।\n\nगुरुपङ्क्तिं पूजयित्वा पुनर्ध्यानं समाचरेत् ॥ ६.४२\n\nआवाहनं ततो मुद्रां जीवन्यासं प्रपूजनम् ।\n\nषडङ्गेन तु सम्पूज्य परिवारान् प्रपूजयेत् ॥ ६.४३\n\nशङ्खनिधिं पद्मनिधिं तथा ब्राह्म्यादिकं यजेत् ।\n\nइन्द्रादींश्चैव वज्रादीन् पूजयेत्साधकोत्तमः ॥ ६.४४\n\nप्रणवादिनमोऽन्तेन पूजयेत्साधकोत्तमः ।\n\nपुनर्देवीं महेशानि पञ्चतत्त्वेन पूजयेत् ॥ ६.४५\n\nप्राणायामं ततः कृत्वा गुरुमन्त्रेष्टदेवताम् ।\n\nऐक्यं विभाव्य देवेशि मूलमन्त्रं जपेच्छतम् ॥ ६.४६\n\nप्राणायामं ततः कृत्वा कारणादीन् समाहरेत् ।\n\nतस्यै दत्त्वा स्वयं पीत्वा पठेच्चण्डीं सुरेश्वरि ॥ ६.४७\n\nसाङ्गे जाते तु माहात्म्ये पुनः पानं समाचरेत् ।\n\nततस्तु प्रपठेद्धीमान् क्रमेण पानमाचरेत् ॥ ६.४८\n\nसमाप्ते तु विलोमेन पुनर्मन्त्रं शतं जपेत् ।\n\nयदि भाग्यवशाद्देवि शक्तियोगं लभेन्नरः ॥ ६.४९\n\nतत्क्षणे हि विजानीयात्सर्वसिद्धिः करे स्थिता ।\n\nएवं कृत्वा महेशानि यदि पाठं समाचरेत् ॥ ६.५०\n\nमाहात्म्यं तस्य पाठस्य किं वक्तुं शक्यते मया ।\n\nशतवक्त्रं यदि भवेत्तदा वक्तुं न शक्यते ॥ ६.५१\n\nपञ्चवक्त्रेण देवेशि किं वक्तुं शक्यतेऽधुना ।\n\nसकृत्पाठेन देवेशि किं पुनर्ब्रह्म केवलम् ॥ ६.५२\n\nअवश्यं लभते शान्तिं सर्वत्र परमेश्वरि ।\n\nयदि शान्तिं न लभते मम वाक्यं मृषा तदा ॥ ६.५३\n\nषोडशेनोपचारेण प्रथमं पूजनं चरेत् ।\n\nद्वितीये पञ्चतत्त्वेन पूजयेच्चण्डिकां प्रिये ॥ ६.५४\n\nसहस्रावृत्तिपाठेन यत्फलं लभते नरः ।\n\nसकृत्पाठस्य देवेशि कलां नार्हति षोडशीम् ॥ ६.५५\n\nध्यानमस्याः प्रवक्ष्यामि यथा ध्यात्वा पठेन्नरः ॥ ६.५६\n\nओं या चण्डी मधुकैटभादिदैत्यदलनी माहिषोन्मादिनी या धूम्रेक्षणचण्डमुण्डमथनी या रक्तबीजाशनी ।\n\nशक्तिः शुम्भनिशुम्भदैत्यदलनी या सिद्धिलक्ष्मीः परा सा देवी नवकोटिमूर्तिसहिता मां पातु विश्वेश्वरी ॥ ६.५७\n\nध्यानमेतच्चण्डिकायाः शृणुष्व वीरवन्दिते ॥ ६.५८\n\nशृणु मन्त्रं प्रवक्ष्यामि त्रैलोक्येषु च दुर्लभम् ।\n\nवेदाद्यं वाग्भवं मायां कामबीजं ततः परम् ॥ ६.५९\n\nस्थिरमायां महामायां कामबीजं ततो नमः ।\n\nनवाक्षरं महामन्त्रं जपेदादौ शतं प्रिये ॥ ६.६०\n\nविपरीतं महामन्त्रं पाठान्ते तु शतं जपेत् ।\n\nशृणु देवि प्रवक्ष्यामि ऋषिच्छन्दः सुदुर्लभम् ॥ ६.६१\n\nओं सप्तशतीमहास्तोत्रस्य मेधातिथिऋषिर्गायत्र्यनुष्टुब्बृहतीपंक्तित्रिष्तुब्जगत्यश्छन्दांसि महाकालीमहालक्ष्मीमहासरस्वीदेवतास्तवकमैं ह्रीं क्लीं बीजानि क्ष्रौं शक्तिः ममामुककामसिद्ध्यर्थे विनियोगः ॥ ६.६२\n\nप्रणवेन महेशानि षडङ्गन्यासमाचरेत् ।\n\nइति ते कथितं कान्ते चण्डीपाठस्य लक्षणम् ॥ ६.६३\n\nसार्वणिः सूर्य इत्यादि सार्वणिर्भविता मनुः एतन्मात्रं पठेद्देवि किंचिन्न्यूनाधिकं न हि ॥ ६.६४\n\nवारत्रयं पठेद्देवि संजप्य तु दिनत्रयम् ॥ ६.६५\n\nमहारोगे सहादुःखे राजपीडादिदारुणे ।\n\nनाना व्याधिगते वापि राज्यनाशे तथा भये ॥ ६.६६\n\nग्रहपीडादिसंजाते ब्रह्महत्यादिपातके ।\n\nएवं पाठेन देवेशि मुच्यते नात्र संशयः ॥ ६.६७\n\nबहु किं कथ्यते देवि सर्वशान्तिं लभेन्नरः ।\n\nसर्वशङ्काविनिर्मुक्तो जायते मदनोपमः ॥ ६.६८\n\nएवं कृते महेशानि यदि सिद्धिर्न जायते ।\n\nपुनस्तेनैव कर्तव्यं ततः सिद्धो भवेद्ध्रुवम् ॥ ६.६९\n\nश्रीशिव उवाच ।\n\nअथातः सम्प्रवक्ष्यामि त्रिपुरामन्त्रमुत्तमम् ।\n\nयस्य विज्ञानमात्रेण पुनर्जन्म न विद्यते ॥ ७.१\n\nत्रिपुरा त्रिविधा देवि बाला प्रोक्ता पुरा शिवे ।\n\nतथैव भैरवी देवी नित्यातन्त्रे मयोदिता ।\n\nइदानीं सुन्दरीं देवी शृणु पार्वति सादरम् ॥ ७.२\n\nश्रीदेव्युवाच ।\n\nमहामन्त्रं श्रुतं नाथ वामकेश्वरयामले ।\n\nप्रातःकृत्यादि देवेश आराधनक्रमं वद ॥ ७.३\n\nश्रीशिव उवाच ।\n\nप्रातरुत्थाय मन्त्रज्ञः सहस्रारे निजं गुरुम् ।\n\nपूर्वोक्तध्यानमुच्चार्य पूजयेद्बहुयत्नतः ॥ ७.४\n\nतथा च श्रीगुरोर्ध्यानं गुप्तसाधनतन्त्रके ।\n\nकथितं च मया पूर्वं मन्त्रं शृणु वरानने ॥ ७.५\n\nवाग्बीजं च महामायां विष्णुशक्तिं समुच्चरेत् ।\n\nहसखफ्रें तथानन्दभैरवस्य मनुं ततः ॥ ७.६\n\nतस्य शक्तेर्मनुं पश्चात्ततश्चैवं हसौः स्मृतः ।\n\nश्रीगुरोश्च तथा शक्तेर्मन्त्रमेतत्सुरेश्वरि ॥ ७.७\n\nश्रीगुरोरानन्दनाथान्ते अथातः शक्तिरीरिता ।\n\nवाग्बीजादीन् समुच्चार्य अमुकानन्दनाथ च ॥ ७.८\n\nश्रीपादुकां समुच्चार्य पूजयामि नमस्ततः ।\n\nवाग्बीजं च शम्भुपत्नीं तदुत्तरे हरिप्रियाम् ॥ ७.९\n\nभूतबीजं समुच्चार्य प्रवदेच्च तदात्मकम् ।\n\nसमर्पयामि देवेशि पूजाविधिरिति प्रिये ॥ ७.१०\n\nततश्चाष्टाक्षरं मन्त्रमष्टोत्तरशतं जपेत् ।\n\nजपं समर्पयित्वा तु नमेदञ्जलिना प्रिये ॥ ७.११\n\nश्रीदेव्युवाच ।\n\nस्तुतिं च कवचं नाथ श्रोतुमिच्छामि साम्प्रतम् ।\n\nश्रीगुरोः कवचं स्तोत्रं त्वया प्रोक्तं पुरा प्रभो ॥ ७.१२\n\nइदानीं स्त्रीगुरोः स्तोत्रं कवचं मयि कथ्यताम् ।\n\nयस्य विज्ञानमात्रेण पुनर्जन्म न विद्यते ॥ ७.१३\n\nश्रीशिव उवाच ।\n\nशृणु देवि प्रवक्ष्यामि स्तोत्रं परमगोपनम् ।\n\nयस्य श्रवणमात्रेण संसारान्मुच्यते नरः ॥ ७.१४\n\nनमस्ते देवदेवेशि नमस्ते हरपूजिते ।\n\nब्रह्मविद्यास्वरूपायै तस्यै नित्यं नमो नमः ॥ ७.१५\n\nअज्ञानतिमिरान्धस्य ज्ञानाञ्जनशलाकया ।\n\nयया चक्षुरुन्मीलितं तस्यै नित्यं नमो नमः ॥ ७.१६\n\nभवबन्धनपारस्य तारिणी जननी परा ।\n\nज्ञानदा मोक्षदा नित्या तस्यै नित्यं नमो नमः ॥ ७.१७\n\nश्रीनाथवामभागस्था सदा या सुरपूजिता ।\n\nसदा विज्ञानदात्री च तस्यै नित्यं नमो नमः ॥ ७.१८\n\nसहस्रारे महापद्मे सदानन्दस्वरूपिणी ।\n\nमहामोक्षप्रदा देवी तस्यै नित्यं नमो नमः ॥ ७.१९\n\nब्रह्मविष्णुस्वरूपा च महारुद्रस्वरूपिणी ।\n\nत्रिगुणात्मस्वरूपा च तस्यै नित्यं नमो नमः ॥ ७.२०\n\nचन्द्रसूर्याग्निरूपा च सदाघूर्णितलोचना ।\n\nस्वनाथं च समालिङ्ग्य तस्यै नित्यं नमो नमः ॥ ७.२१\n\nब्रह्मविष्णुशिवत्वादिजीवन्मुक्तिप्रदायिनी ।\n\nज्ञानविज्ञानदात्री च तस्यै नित्यं नमो नमः ॥ ७.२२\n\nइदं स्तोत्रं महेशानि यः पठेद्भक्तिसंयुतः ।\n\nस सिद्धिं लभते नित्यं सत्यं सत्यं न संशयः ॥ ७.२३\n\nप्रातःकाले पठेद्यस्तु गुरुपूजापुरःसरम् ।\n\nस एव धन्यो लोकेऽस्मिन् देवीपुत्र इव क्षितौ ॥ ७.२४\n\nश्रीशङ्कर उवाच ।\n\nस्तोत्रं समाप्तं देवेशि कवचं शृणु सादरम् ।\n\nयस्य श्रवणमात्रेण वागीशसमतां व्रजेत् ॥ ७.२५\n\nस्त्रीगुरोः कवचस्यास्य सदाशिव ऋषिः स्मृतः ।\n\nतदाख्या देवता प्रोक्ता चतुर्वर्गफलप्रदा ॥ ७.२६\n\nक्लीं बीजं मे शिरः पातु तदाख्यातं ललाटकम् ।\n\nक्लीं बीजं चक्षुषोः पातु सर्वाङ्गं मे सदावतु ॥ ७.२७\n\nऐं बीजं मे मुखं पातु ह्रीं जङ्घां परिरक्षतु ।\n\nश्रीं बीजं स्कन्धदेशं मे वाग्भवं मे भुजद्वयम् ॥ ७.२८\n\nहकारं मे दक्षभुजं क्षकारं वामहस्तकम् ।\n\nक्षमणौ तदधः पातु लकारं हृदयं मम ॥ ७.२९\n\nरकारं पृष्ठदेशं च रकारं दक्षपार्श्वकम् ।\n\nजूङ्कारं वामपार्श्वे तु सकारं मेरुमेव तु ॥ ७.३०\n\nमकारं चाङ्गुलीः पातु लकारं मे नखोपरि ।\n\nवकारं मे नितम्बं च रकारं जानुयुग्मकम् ॥ ७.३१\n\nयीःकारं पादयुगलं हसौः सर्वाङ्गमेव तु ।\n\nहसौर्लिङ्गं च लोमं च केशं च परिरक्षतु ॥ ७.३२\n\nऐं बीजं पातु पूर्वे तु ह्रीं बीजं दक्षिणेऽवतु ।\n\nश्रीं बीजं पश्चिमे पातु उत्तरे भूतसम्भवम् ॥ ७.३३\n\nश्रीं पातु चाग्निकोणे च तदाख्यां नैरृतेऽवतु ।\n\nदेव्यम्बा पातु वायव्यां शम्भोः श्रीपादुकां तथा ॥ ७.३४\n\nपूजयामि तथा चोर्ध्वं नमश्चाधः सदावतु ।\n\nइति ते कथितं कान्ते कवचं परमाद्भुतम् ॥ ७.३५\n\nगुरुमन्त्रं जपित्वा तु कवचं प्रपठेद्यदि ।\n\nस सिद्धः सगणः सोऽपि शिवः साक्षान्न संशयः ॥ ७.३६\n\nपूजाकाले पठेद्यस्तु कवचं मन्त्रविग्रहम् ।\n\nपूजाफलं भवेत्तस्य सत्यं सत्यं सुरेश्वरि ॥ ७.३७\n\nत्रिसंध्यं यः पठेद्देवि स सिद्धो नात्र संशयः ॥ ७.३८\n\nभूर्जे विलिख्य गुटिकां स्वर्णस्था धारयेद्यदि ।\n\nतस्य दर्शनमात्रेण वादिनो निष्प्रभां गताः ॥ ७.३९\n\nविवादे जयमाप्नोति रणे च निरृतिरिव ।\n\nसभायां जयमाप्नोति मम तुल्यो न संशयः ॥ ७.४०\n\nसहस्रारे भावयं स्तां त्रिसन्ध्यं प्रपठेद्यदि ।\n\nस एव सिद्धो लोकेशो निर्वाणपदमीहते ॥ ७.४१\n\nसमस्तमङ्गलं नाम कवचं परमाद्भुतम् ।\n\nयस्मै कस्मै न दातव्यं न प्रकाश्यं कदाचन ॥ ७.४२\n\nदेयं शिष्याय शान्ताय चान्यथा पतनं भवेत् ।\n\nअभक्तेभ्योऽपि देवेशि पुत्रेभ्योऽपि न दर्शयेत् ॥ ७.४३\n\nइदं कवचमज्ञात्वा दशविद्यां च यो जपेत् ।\n\nस नाप्नोति फलं तस्य परे च नरकं व्रजेत् ॥ ७.४४\n\nसमाप्तं कवचं देवि किमन्यच्छ्रोतुमिच्छसि ।\n\nतव स्नेहानुबन्धेन किं मया न प्रकाशितम् ॥ ७.४५\n\nकूर्चबीजं समुच्चार्य प्राणमन्त्रं ततः प्रिये ।\n\nअनेन वायुयोगेन कुण्डलीचक्रं संचरेत् ॥ ७.४६\n\nअष्टोत्तरशतं मूलमन्त्रं जप्त्वा नमेत्सुधीः ।\n\nस्नानकर्म ततः कृत्वा संध्यां कुर्यात्पुरोदिताम् ॥ ७.४७\n\nश्रीदेव्युवाच ।\n\nसंध्यायाः कीदृशं ध्यानं वद मे परमेश्वर ।\n\nश्रीविद्याविषये नाथ विशेषो मयि कथ्यताम् ॥ ७.४८\n\nश्रीशिव उवाच ।\n\nध्यायेच्च सुन्दरीं देवीं त्रिविधां बीजरूपिणीम् ।\n\nप्रभाते वाग्भवां देवी मध्याह्ने मदनात्मिकाम् ॥ ७.४९\n\nसायाह्ने शक्तिरूपां च त्रिविधां बिन्दुरूपिणीम् ।\n\nपूजाकाले महादेवीं ध्यानानुरूपिणीं शिवाम् ॥ ७.५०\n\nवाग्भवेनेन्दुसदृशां शुक्लवर्णां विचिन्तयेत् ।\n\nशक्तिबीजं स्वर्णवर्णं रक्तवर्णां विभावयेत् ॥ ७.५१\n\nप्रभाते शुक्लवर्णाभां मध्याह्ने नीलसंनिभाम् ।\n\nसायाह्ने रक्तवर्णाभां भावयेत्साधकोत्तमः ॥ ७.५२\n\nएवं ध्यात्वा महेशानि संध्यां कुर्याद्विचक्षणः ।\n\nशिवपूजां ततः कृत्वा पूजयेत्परदेवताम् ॥ ७.५३\n\nततस्तु पूजयेद्देवीं त्रिपुरां मोक्षदायिनीम् ।\n\nत्रिपुरा परमा विद्या महाविद्या पतिव्रता ॥ ७.५४\n\nपतिपूजां विना पूजां न गृह्णाति कदाचन ।\n\nअत एव महेशानि आदौ लिङ्गं प्रपूजयेत् ॥ ७.५५\n\nपञ्चाक्षरं पञ्चवक्त्रं पूजयेद्बहुयत्नतः ।\n\nततस्तु पूजयेद्देवीं त्रिपुरां मोक्षदायिनीम् ॥ ७.५६\n\nश्रीदेव्युवाच ।\n\nकिमाधारे यजेच्छम्भुं कृपया वद शंकर ।\n\nआधारभेदे देवेश साधकः फलभाग्भवेत् ॥ ७.५७\n\nश्रीशंकर उवाच ।\n\nपूजयेत्पार्थिवे लिङ्गे पाषाणे लिङ्गके तथा ।\n\nस्वर्णलिङ्गेऽथवा देवि रौप्ये ताम्रे च कांस्यके ॥ ७.५८\n\nपारदे वाथ गङ्गायां स्फाटिके मारकतेऽपि वा ।\n\nकार्यभेदे लौहलिङ्गे भस्मनिर्माणलिङ्गके ॥ ७.५९\n\nवालुकानिर्मिते लिङ्गे गोमये वाथ पूजयेत् ।\n\nपार्थिवे पूजनं देवि तोडलाख्ये मयोदितम् ॥ ७.६०\n\nसंस्कारेण विना देवि पाषाणादौ न पूजयेत् ।\n\nसंस्कारं च प्रवक्ष्यामि विशेष इह यद्भवेत् ॥ ७.६१\n\nरौप्यं च स्वर्णलिङ्गं च स्वर्णपात्रे निधाय च ।\n\nतस्मादुत्तोल्य तं लिङ्गं दुग्धमध्ये दिनत्रयम् ॥ ७.६२\n\nत्र्यम्बकेण स्थापयित्वा कालरुद्रं प्रपूजयेत् ।\n\nषोडशेनोपचारेण वेद्यान् तु पार्वतीं यजेत् ॥ ७.६३\n\nतस्मादुत्तोल्य तं लिङ्गं गङ्गातोये दिनत्रयम् ।\n\nततो वेदोक्तविधिना संस्कारमाचरेत्सुधीः ॥ ७.६४\n\nश्रीचण्डिकोवाच ।\n\nलिङ्गप्रमाणं देवेश कथयस्व मयि प्रभो ।\n\nपार्थिवे च शिलादौ च विशेषो यदि वा भवेत् ॥ ७.६५\n\nश्रीशिव उवाच ।\n\nमृत्तिकातोलकं ग्राह्यमथवा तोलकद्वयम् ।\n\nएतदन्यं न कर्तव्यं कदाचिदपि पार्वति ॥ ७.६६\n\nशिलादौ परमेशानि स्थूलं च फलदायकम् ।\n\nअङ्गुष्ठमानं देवेशि यद्वा हेमाद्रिमानकम् ॥ ७.६७\n\nएवं क्रमेण देवेशि फलं बहुविधं लभेत् ।\n\nस्थूलात्स्थूलतरं लिङ्गं रुद्राक्षं परमेश्वरि ॥ ७.६८\n\nपूजनाद्धारणाद्देवि फलं बहुविधं स्मृतम् ॥ ७.६९\n\nश्रीदेव्युवाच ।\n\nशृणु नाथ परानन्द परापरकुलात्मक ।\n\nत्वां विना त्राणकर्ता च मम ज्ञाने न वर्तते ॥ ८.१\n\nपूर्णलिङ्गं महेशान शिवबीजं न चान्यथा ।\n\nशिलामध्ये तथा चक्रं लक्ष्मीनारायणं परम् ॥ ८.२\n\nपारदस्य शतांशैकं मम ज्ञाने न वर्तते ।\n\nशिवबीजं महादेव शिवरूपं न चान्यथा ।\n\nलिङ्गरूपं कथं देव तद्वदस्व मयि प्रभो ॥ ८.३\n\nश्रीशिव उवाच ।\n\nयथा ज्योतिर्मयं लिङ्गं कैलासशिखरे मम ।\n\nतस्यैव षोडशांशैकः काश्यां विश्वेश्वरः स्थितः ॥ ८.४\n\nपूर्णलिङ्गं महेशानि शिवबीजं न चान्यथा ।\n\nशिलामध्ये तथा चक्रं लक्ष्मीनारायणं परम् ॥ ८.५\n\nपारदस्य शतांशैकं लक्ष्मीनारायणं न हि ।\n\nपकारं विष्णुरूपं च आकारं कालिका तथा ॥ ८.६\n\nरेफं शिवं दकारं च ब्रह्मरूपं न चान्यथा ।\n\nपारदं परमेशानि ब्रह्मविष्णुशिवात्मकम् ॥ ८.७\n\nयो यजेत्पारदं लिङ्गं स एव शम्भुरव्ययः ।\n\nस एव धन्यो देवेशि स ज्ञानी स तु तत्त्ववित् ॥ ८.८\n\nस ब्रह्मवेत्ता स धनी स राजा भुवि पूजितः ।\n\nअणिमादिविभूतीनामीश्वरः साधकोत्तमः ॥ ८.९\n\nस्त्रियः स्वभावचपला गोपितुं न हि शक्यते ।\n\nअत एव हि देवेशि विरता भव पार्वति ॥ ८.१०\n\nश्रीदेव्युवाच ।\n\nकथयस्व कृपानाथ करुणा यदि वर्तते ।\n\nतव वाक्यं विना देव क्व मुक्तिः क्व च साधुता ॥ ८.११\n\nश्रीशिव उवाच ।\n\nपारदं शिवबीजं हि ताडनं न हि कारयेत् ।\n\nताडनाद्वित्तनाशः स्यात्ताडनात्सुतहीनता ।\n\nताडनाद्रोगयुक्तः स्यात्ताडनान्मरणं भवेत् ॥ ८.१२\n\nश्रीदेव्युवाच ।\n\nएतद्विघ्नादिकं नाथ सत्यमेव न संशयः ।\n\nविघ्नादिरहितं नाथ कथयस्व दयानिधे ॥ ८.१३\n\nश्रीशिव उवाच ।\n\nपारदे शिवनिर्माणे नानाविघ्नं यतः शिवे ।\n\nअत एव हि तत्रादौ शान्तिस्वस्त्ययनं चरेत् ॥ ८.१४\n\nद्वादशं पार्थिवं लिङ्गमुपचारैश्च षोडशैः ।\n\nपट्टादिसूत्रनिर्माणं रचितं शुक्लमेव वा ॥ ८.१५\n\nपुरुषस्य यथायोग्यं युग्मवस्त्रं निवेदयेत् ।\n\nभोगयोग्यं प्रदातव्यं मधुपर्कं सुरेश्वरि ॥ ८.१६\n\nअलंकारं यथाशक्ति दद्यात्कल्याणहेतवे ।\n\nपूजयेद्बहुयत्नेन बिल्वपत्त्रेण पार्वति ॥ ८.१७\n\nतोडलोक्तेन विधिना प्रत्येकेनायुतं जपेत् ।\n\nआदौ पञ्चाक्षरं मन्त्रमष्टोत्तरशतं जपेत् ॥ ८.१८\n\nपूजान्ते प्रजपेत्पश्चात्प्रासादाख्यं महामनुम् ।\n\nदक्षिणान्तं समाचर्य हविष्याशी जितेन्द्रियः ॥ ८.१९\n\nताम्बूलं च तथा मत्स्यं वर्जयेन्न कदाचन ।\n\nअस्मिंस्तन्त्रे हविष्यान्नं ताम्बूलं मीनमुत्तमम् ॥ ८.२०\n\nहोमयेत्परमेशानि दशांशं वा शतांशम् ।\n\nहोमस्य दक्षिणा कार्या तदा विघ्नैर्न लिप्यते ॥ ८.२१\n\nततः परस्मिन् दिवसे पारदमानयेद्बुधः ।\n\nतस्योपरि जपेन्मन्त्रं सर्ववन्द्यनवात्मकम् ॥ ८.२२\n\nव्योमबीजं शिवान्तं च वर्गाद्यं बिन्दुमस्तकम् ।\n\nवायुबीजं च त्रितयं त्रितयं त्र्यम्बकं प्रिये ॥ ८.२३\n\nइमं मन्त्रं महेशानि प्रजपेदौषधोपरि ।\n\nपारदे प्रजपेन्मन्त्रमष्टोत्तरशतं यदि ॥ ८.२४\n\nतदेवौषधयोगेन बद्धो भवति नान्यथा ॥ ८.२५\n\nततः परस्मिन् दिवसे शृणु मत्प्राणवल्लभे ।\n\nवरयेत्कर्मकर्तारं यथोक्तविभवावधि ॥ ८.२६\n\nसुवर्णं चम्पकाकारं कर्णयुग्मे निवेदयेत् ।\n\nचतुष्कोणयुतं स्वर्णं ग्रीवायां सुमनोहरम् ॥ ८.२७\n\nहस्तद्वये महेशानि दद्याद्वलययुग्मकम् ।\n\nवलयं शुक्लवर्णं च अङ्गरीयं तथैव च ॥ ८.२८\n\nऊर्मिं दद्यात्पीतवस्त्रं क्षौमवस्त्रयुगं शिवे ।\n\nएवं कृत्वा महेशानि शिवरूपं विचिन्तयेत् ॥ ८.२९\n\nअथातः सम्प्रवक्ष्यामि विधानं शृणु पार्वति ।\n\nप्रस्तरे चैव संस्थाप्य झिण्टीपत्त्ररसेन च ।\n\nप्रस्तरेण समालोड्य कुर्यात्कर्दमवत्प्रिये ॥ ८.३०\n\nनिर्माणयोग्यं तत्रैव यदि स्यात्सुरसुन्दरि ।\n\nतदा निर्माय तं लिङ्गं पुनर्दृढतरं चरेत् ॥ ८.३१\n\nस्वपुष्पसंयुते वस्त्रे अङ्गारे च करीषके ।\n\nकिंचिदुष्णं प्रकर्तव्यं यतो दृढतरो भवेत् ॥ ८.३२\n\nततो निर्माय तं लिङ्गं पुनर्दृढतरं चरेत् ।\n\nस्वपुष्पसंयुते वस्त्रे स्थापयेत्पार्थिवे पुनः ॥ ८.३३\n\nकिंचिदुष्णं प्रकर्तव्यं यावद्दृढतरो भवेत् ।\n\nविना ह्यौषधयोगेन भस्म भवति नान्यथा ॥ ८.३४\n\nश्रीशिव उवाच ।\n\nभस्मप्रकारं देवेशि शृणु मत्प्राणवल्लभे ।\n\nकर्तारं वरयेदादौ यथोक्तविभवावधि ॥ ९.१\n\nसुवर्णं मौक्तिकयुतं कर्णयुग्मे निवेदयेत् ।\n\nहस्तयुग्मे च वलयमङ्गुरीयं तथैव च ॥ ९.२\n\nतोढद्वयं बाहुयुग्मे शुद्धकाञ्चननिर्मितम् ।\n\nग्रीवायां दापयेत्स्वर्णं चतुष्कोणं मनोरमम् ॥ ९.३\n\nवस्त्रयुग्मं पट्टसूत्रनिर्मितं च सुशोभनम् ।\n\nउष्णीषं शुक्लवर्णं च उष्णीषं पीतवाससम् ॥ ९.४\n\nएवं हि वरयेद्देवि कर्मयोग्यं विचिन्तयेत् ।\n\nचिन्तयेच्छिवरूपं च चिन्तयेत्त्रिगुणात्मकम् ॥ ९.५\n\nततः परस्मिन् दिवसे शान्तिस्वस्त्ययनं चरेत् ।\n\nनिर्मितं शुद्धस्वर्णेन बिल्वपत्त्रेण सुन्दरि ॥ ९.६\n\nसहस्रसङ्ख्यया देवि पार्थिवं द्वादशं यजेत् ।\n\nषोडशेनोपचारेण पट्टवस्त्रयुगेन च ॥ ९.७\n\nअलंकारविचित्रैश्च पूजयेत्परमेश्वरम् ।\n\nभोगयोग्यं प्रदातव्यं मधुपर्कं निवेदयेत् ॥ ९.८\n\nस्वर्णासनेन संस्थाप्य प्रत्येकं पूजनं चरेत् ।\n\nपूजान्ते प्रजपेन्मन्त्रमष्टोत्तरशतं सुधीः ॥ ९.९\n\nषडक्षरं महामन्त्रं प्रासादाख्यं मनुं ततः ।\n\nदिक्सहस्रं जपेन्मन्त्रं तद्दशांशं हुनेत्प्रिये ॥ ९.१०\n\nहोमस्य द्रव्यं देवेशि शृणु मत्प्राणवल्लभे ।\n\nवालुकानिर्मिते वापि कुण्डे वा परमेश्वरि ॥ ९.११\n\nद्वात्रिंशदङ्गुलिमानं विस्तृतं तत्समं प्रिये ।\n\nषोडशाङ्गुलिमानं हि कुण्डं कुर्यात्सुलक्षणम् ॥ ९.१२\n\nतदूर्ध्वे परमेशानि वेदनेत्राङ्गुलिं शिवे ।\n\nएव हि स्वर्णकुम्भं च ताम्रकुम्भासमर्थिना ॥ ९.१३\n\nएतदन्यतरं कुम्भं स्थापयेद्वेदिकोपरि ।\n\nपट्टवस्त्रेण युग्मेन संवेष्ट्य बहुयत्नतः ॥ ९.१४\n\nहोमयेद्बिल्वपत्त्रेण यथोक्तेन सुरेश्वरि ।\n\nत्रिमध्वक्तेन विधिना ततः सिद्धो भवेद्ध्रुवम् ॥ ९.१५\n\nततस्तु दक्षिणा कार्या यथोक्तविभवावधि ।\n\nसर्वद्रव्यमयं मूल्यं द्विगुणं वा प्रदापयेत् ॥ ९.१६\n\nदक्षिणाविहीना यज्ञाः सिद्धिदा न च मोक्षदाः ।\n\nअत एव महेशानि दक्षिणा विभवावधि ॥ ९.१७\n\nवराहवत्समानीय जन्ममात्रेऽपि सुन्दरि ।\n\nपारदं तोलकं मानं भक्षयेद्बहुयत्नतः ॥ ९.१८\n\nपुनस्तोलकमानं हि मातृदुग्धं ततः परम् ।\n\nपुनश्च भक्षयेद्धीमांस्ततो दुग्धं तु भक्षयेत् ॥ ९.१९\n\nततश्च वत्समानीय नवद्वारं प्रयत्नतः ।\n\nसूत्रयोगेण देवेशि बद्धं कुर्यात्प्रयत्नतः ॥ ९.२०\n\nततश्च हेलकीमन्त्रमष्टोत्तरशतं जपेत् ।\n\nगजप्रमाणं देवेशि दीर्घप्रस्थं तु खातकम् ॥ ९.२१\n\nकरीषकेण देवेशि पूर्णं कुर्याद्विचक्षणः ।\n\nतन्मध्ये स्थापयेद्वत्सं संदहेद्बहुयत्नतः ॥ ९.२२\n\nवह्निस्थिते महेशानि न स्पृशेत्कुण्डमुत्तमम् ।\n\nकुण्डे सुशीतले जात उत्थाप्य बहुयत्नतः ॥ ९.२३\n\nसर्वप्रकाशकं मन्त्रमष्टोत्तरशतं जपेत् ।\n\nविश्वेश्वरं प्रवक्ष्यामि शृणु पार्वति सादरम् ॥ ९.२४\n\nपारदं तोलकं मानं ताम्रपात्रे तु लेपयेत् ।\n\nचूर्णं कुर्यान्महेशानि गन्धकं सार्धं तोलकम् ॥ ९.२५\n\nसमाच्छाद्य प्रयत्नेन चूर्णेन परमेश्वरि ।\n\nसंदहेद्बहुयत्नेन मन्दमन्देन वह्निना ॥ ९.२६\n\nकृष्णवर्णं रेणुयुतं दृष्ट्वा उत्थाप्य सुन्दरि ।\n\nरत्तिप्रमाणं तद्द्रव्यं भक्षयेद्यदि सुन्दरि ॥ ९.२७\n\nसत्यं सत्यं सर्वकुष्ठं भक्षणान्नाशमाप्नुयात् ।\n\nअनुपानमुष्णतोयं मत्स्यादीन् परिवर्जयेत् ॥ ९.२८\n\nएवं प्रयोगं देवेशि न कुर्यात्पुत्रवान् गृही ।\n\nप्रथमे दिवसे पुत्रान् द्वितीये दिवसे धनम् ॥ ९.२९\n\nतृतीये दिवसे शक्तिं चतुर्थे दिवसे गृहम् ।\n\nपञ्चमे दिवसे रोगं नाशं तु जायते ध्रुवम् ॥ ९.३०\n\nअत एव महेशानि आत्मस्वस्त्ययनं चरेत् ।\n\nपूर्वोक्तविधिना मन्त्री चतुर्गुणं समाचरेत् ॥ ९.३१\n\nश्रीदेव्युवाच ।\n\nनराकृतिं गुरुं नाथ मन्त्रं वर्णात्मकं तथा ।\n\nध्यानानुरूपिणं देवमेकत्वं वा कथं वद ॥ १०.१\n\nश्रीशिव उवाच ।\n\nगुरुवक्त्रान्महामन्त्रो लभ्यते साधकोत्तमैः ।\n\nयद्येको जायते वीर्यस्तस्य मूर्तिर्भवेद्ध्रुवम् ॥ १०.२\n\nदेवतायाः शरीरं च बीजादुत्पद्यते प्रिये ।\n\nगुरोराज्ञानुसारेण चान्यमूर्तिस्तु जायते ॥ १०.३\n\nगुर्वादिभावनाद्देवि भावसिद्धिः प्रजायते ।\n\nअत एव महेशानि चैकत्वं परिकथ्यते ॥ १०.४\n\nश्रीदेव्युवाच ।\n\nयच्चाक्षुषं महादेव तदाकरं विचिन्तयेत् ।\n\nअचाक्षुषे महादेव ध्यानं वा कीदृशं भवेत् ॥ १०.५\n\nश्रीशिव उवाच ।\n\nशब्दब्रह्ममयं देवि मम वक्त्राद्विनिर्गतम् ।\n\nआकाररहिते देवि यथा ध्यानादिकं भवेत् ॥ १०.६\n\nतथैवोच्चारणेनैव भक्तियुक्तेन चेतसा ।\n\nसत्यं सत्यं महेशानि प्रत्यक्षं नात्र संशयः ॥ १०.७\n\nश्रीदेव्युवाच ।\n\nपशुप्रदाने वाक्यं तु कीदृशं वद शंकर ।\n\nयेन वाक्येन देवेश देवी तुष्टा भवत्यपि ॥ १०.८\n\nश्रीशिव उवाच ।\n\nमृगे महिषे चोष्ट्रे च पशुशब्दं न योजयेत् ।\n\nछागले च तथा सिंहे व्याघ्रे च परमेश्वरि ॥ १०.९\n\nपशुशब्दं योजयित्वा महादेव्यै निवेदयेत् ।\n\nपशुभावस्थितो मन्त्री महिषो दीयते यदि ॥ १०.१०\n\nबलिदानं प्रकर्तव्यं न मांसं भक्षयेन्नरः ।\n\nसम्यक्फलं न लभते दशांशं लभते प्रिये ॥ १०.११\n\nमहिषादि प्रदातव्यं दिव्यवीरमते स्थितः ।\n\nस एव सिद्धिमाप्नोति फलं सम्यक्प्रियंवदे ॥ १०.१२\n\nपशुदानं विना देवि पूजयेन्न कदाचन ।\n\nतथा च नित्यपूजायां यदि शक्तो भवेन्नरः ॥ १०.१३\n\nकेवलं बलिदानेन सिद्धो भवति नान्यथा ।\n\nनिर्धनः परमेशानि यदि पूजादिकं चरेत् ॥ १०.१४\n\nवत्सरान्ते प्रदातव्यं बलिमेकं सुरेश्वरि ।\n\nअन्यथा नैव सिद्धिः स्यादाजन्म पूजनादपि ॥ १०.१५\n\nबलिदानं महायज्ञं कलिकाले च चण्डिके ।\n\nअश्वमेधादिकं यज्ञं कलौ नास्ति सुरेश्वरि ॥ १०.१६\n\nकेवलं बलिदानेन चाश्वमेधफलं भवेत् ।\n\nयज्ञावशेषं यद्द्रव्यं भोजनीयं न चान्यथा ॥ १०.१७\n\nयज्ञावशेषभोगेन स यज्ञी नात्र संशयः ।\n\nन भक्षेद्यदि मोहेन न यज्ञफलभाग्भवेत् ॥ १०.१८\n\nत्याज्यं द्रव्यं कथं देवि महादेव्यै निवेदयेत् ।\n\nब्रह्मरूपं महातन्त्रं मम वक्त्राद्विनिर्गतम् ॥ १०.१९\n\nस पूतः सर्वपापेभ्यो यदि चैकाक्षरं श्रुतम् ।\n\nमहाभक्तियुतो भूत्वा शृणोति पटलं यदि ॥ १०.२०\n\nकिं तस्य ध्यानपूजायां तीर्थस्नानेन तस्य किम् ।\n\nशब्दब्रह्ममयं ज्ञात्वा समस्तं यदि चण्डिके ॥ १०.२१\n\nकेवलं श्रवणेनैव स सिद्धो नात्र संशयः ।\n\nअष्टादशपुराणानां श्रवणेनैव यत्फलम् ॥ १०.२२\n\nचतुर्वेदेन साङ्गेन श्रवणेनैव यतः फलम् ।\n\nअस्य तन्त्रस्य देवेशि कलां नार्हन्ति षोडशीम् ॥ १०.२३\n\nब्रह्मरूपमिदं तन्त्रं सारात्सारं परात्परम् ॥ १०.२४\n\nश्रीचण्डिकोवाच ।\n\nप्रासादं मण्डपं वापि यदि देव्यै निवेदयेत् ।\n\nविधानं तस्य माहात्म्यं वद मे परमेश्वर ॥ ११.१\n\nकूपादिकं महादेव यदि देव्यै निवेदयेत् ।\n\nविधानं तस्य माहात्म्यं वद मे परमेश्वर ॥ ११.२\n\nश्रीशङ्कर उवाच ।\n\nशृणु देवि प्रवक्ष्यामि येन प्रासादमुत्सृजेत् ।\n\nतस्यैव पश्चिमे भागे वेदिकां चतुरस्रकाम् ॥ ११.३\n\nप्रकुर्याद्बहुयत्नेन वस्त्रेण वेष्टनं चरेत ।\n\nतदभावे महेशानि तृणेनैनं च वेष्टयेत् ॥ ११.४\n\nकुम्भयुग्मं स्थापयित्वा क्षौमवस्त्रेण वेष्टयेत् ।\n\nयुग्मं युग्मं क्षौमवस्त्रं कुम्भयुग्मे नियोजयेत् ॥ ११.५\n\nईशकुम्भे यजेद्देवीमाग्नेयामग्निदैवतम् ।\n\nचतुःषष्ट्युपचारेण पूजयेदिष्टदेवताम् ॥ ११.६\n\nअभावे पूजयेद्देवीं तदर्धेन प्रयत्नतः ।\n\nअथवा परमेशानि यथाशक्त्युपचारतः ॥ ११.७\n\nपूजयेद्बहुयत्नेन ततो होमादिकं चरेत् ।\n\nआगमोक्तेन विधिना कुर्यात्तत्र कुशण्डिकाम् ॥ ११.८\n\nत्रिमध्वक्तेन देवेशि बिल्वपत्रेण होमयेत् ।\n\nसहस्रं होमयेन्मन्त्री शतन्यूनं न कारयेत् ॥ ११.९\n\nपूर्णाहुतिं ततो दत्त्वा ततो वाक्यं समाचरेत् ।\n\nअद्येत्यादि समुच्चार्यं सौरमासं समुच्चरेत् ॥ ११.१०\n\nतिथिगोत्रं चामुकोऽहं धर्मार्थकाममेव वा ।\n\nप्राप्तये परमेशानि ततो मूलं समुच्चरेत् ॥ ११.११\n\nदेवतायै नमः पश्चाद्दक्षिणां दापयेद्गुरौ ।\n\nकुम्भतोयेन देवेशि स्नापयेद्यजमानकम् ॥ ११.१२\n\nसुरास्त्वादीन् समुच्चार्य शान्तिं कुर्यात्ततो गुरुः ।\n\nसर्वादौ गुरुदेवस्य वरणं कारयेत्सुधीः ॥ ११.१३\n\nसुवर्णं चम्पकाकारं कर्णयुग्मे निवेदयेत् ।\n\nचतुष्कोणयुतं स्वर्णं ग्रीवायां परियोजयेत् ॥ ११.१४\n\nउष्णीषं च ततो दद्यात्कण्ठे मालां नियोजयेत् ।\n\nताडयुग्मं ततो बाहौ वलयं मणिबन्धके ॥ ११.१५\n\nअङ्गुल्यामङ्गुरी देया दिव्यवस्त्रं नियोजयेत् ।\n\nएवं हि वरणं कृत्वा कर्मयोग्यं विचिन्तयेत् ॥ ११.१६\n\nगुरुं वा गुरुपुत्रं वा वरयेद्यत्नतः सुधीः ।\n\nसदस्यं न हि कर्तव्यं तन्त्रधारं न तत्र वै ॥ ११.१७\n\nब्रह्माणं न हि कर्तव्यं केवलं वरयेद्गुरुम् ।\n\nगुरोर्भृत्यो महेशानि भैरवो नात्र संशयः ॥ ११.१८\n\nस्वीयेन परिधानेन वाससा तोषयेत्स्वयम् ।\n\nस्वयं होता भवेद्विप्रो गुरोराज्ञानुसारतः ॥ ११.१९\n\nमायाबीजं समुच्चार्य आधारशक्तये नमः ।\n\nअनेन मनुना देवि वेदिसंस्कारमाचरेत् ॥ ११.२०\n\nभूरसीत्यादिमन्त्रेण घटयुग्माभिमन्त्रितम् ।\n\nअस्त्रान्तेनैव मूलेन उष्णीषं परियोजयेत् ॥ ११.२१\n\nवेदोक्तं चैव स्मृत्युक्तं मन्त्रं न योजयेत्सुधीः ।\n\nएवं कूपादिदानेषु कर्तव्यं परमेश्वरि ॥ ११.२२\n\nअन्यत्सर्वं समानं हि प्रासादादिस्थले पुनः ।\n\nकूपादियोजनं कुर्यात्यष्टिप्रोतनमाचरेत् ॥ ११.२३\n\nचतुर्हस्तप्रमाणं च मध्यभागे तु प्रोतनम् ।\n\nमूलमन्त्रं समुच्चार्य ततो वह्निवधूं न्यसेत् ॥ ११.२४\n\nततो यष्टिं समुच्चार्य पोतयामि वदेत्सुधीः ।\n\nतत्र संतरणं धेनुं नैव कुर्याद्विचक्षणः ॥ ११.२५\n\nधेनुसंतरणेनैव फलहानिः प्रजायते ।\n\nस्वर्णं रूप्यं प्रवालं च दक्षिणां परियोजयेत ॥ ११.२६\n\nस्नापयित्वा कुम्भतोयैः शान्तिं कुर्यात्ततो गुरुः ॥ ११.२७\n\nअनेनैव विधानेन कूपाद्युत्सर्गमाचरेत् ।\n\nवापीकूपतडागादि ह्यनेनोत्सर्गमाचरेत् ॥ ११.२८\n\nदीर्घिकां च पुष्करिणीं ह्यनेनैव जलाशयम् ।\n\nउत्सृज्य परया भक्त्या महादेव्यै प्रयत्नतः ॥ ११.२९\n\nपुरुषं सप्तमं कान्ते पितृवंशे च मातरि ।\n\nसप्तमं पुरुषं कान्ते मातृवंशे समं प्रिये ॥ ११.३०\n\nकैलासे निवसेन्नित्यं देव्या वरप्रसादतः ।\n\nस्वयं देवस्वरूपश्च जीवन्मुक्तो न संशयः ॥ ११.३१\n\nअश्वमेधसहस्रेण वाजपेयशतेन च ।\n\nयत्फलं लभते देवि तस्माल्लक्षगुणं भवेत् ॥ ११.३२\n\nमेरुतुल्यं सुवर्णं तु ब्राह्मणे वेदपारगे ।\n\nदत्त्वा यत्फलमाप्नोति तस्माल्लक्षगुणं भवेत् ॥ ११.३३\n\nपूर्णशस्येन देवेशि सप्तद्वीपां वसुंधराम् ।\n\nप्रदद्याद्बहुयत्नेन ब्राह्मणे वेदपारगे ॥ ११.३४\n\nतस्माल्लक्षगुणं पुण्यमनेन परमेश्वरि ॥ ११.३५\n\nसदक्षिणं व्रतं सर्वं दानं यद्वेदसंमतम् ।\n\nतस्माल्लक्षगुणं पुण्यमनेन परमेश्वरि ॥ ११.३६\n\nश्रीचण्डिकोवाच ।\n\nयज्ञसूत्रधारणेन भूपूज्यो नात्र संशयः ।\n\nइदानीं यज्ञसूत्रस्य विधानं मयि कथ्यताम् ॥ ११.३७\n\nश्रीशंकर उवाच ।\n\nयज्ञसूत्रस्य यन्मानं तच्छृणुष्व वरानने ।\n\nऋग्वेदी धारयेत्सूत्रं नाभेरूर्ध्वं स्तनादधः ॥ ११.३८\n\nयजुषां सूत्रमानं हि आश्चर्यं शैलजे परम् ।\n\nबाहुमूलप्रमाणेन यज्ञसूत्रं द्विजातिभिः ।\n\nधारणीयं प्रयत्नेन नान्यद्दैर्घ्यं कदाचन ॥ ११.३९\n\nसामगस्य यज्ञसूत्रं त्रिविधं वरवर्णिनि ।\n\nब्रह्मरन्ध्रान्नाभिदेशपर्यन्तं यज्ञसूत्रकम् ॥ ११.४०\n\nअथवापि च ग्रीवायामारोप्य नाभिं संस्पृशेत् ।\n\nतस्मात्पृष्ठान्मेरुदण्डपर्यन्तं यज्ञसूत्रकम् ॥ ११.४१\n\nअथवा परमेशानि प्रकारान्तरकं शृणु ।\n\nग्रीवाया दक्षिणाङ्गुष्ठपर्यन्तं यज्ञसूत्रकम् ॥ ११.४२\n\nअथवा धारयेत्सूत्रं यत्नेन यजुषां मतम् ।\n\nअथवा धारयेत्सूत्रं सामगस्य प्रमाणतः ॥ ११.४३\n\nअथर्वी धारयेद्यज्ञसूत्रं परममोहनम् ।\n\nआज्ञाचक्रान्नाभिदेशपर्यन्तं यज्ञसूत्रकम् ॥ ११.४४\n\nएतत्संकेतमज्ञात्वा यः कुर्यात्सूत्रधारणम् ।\n\nस चण्डालसमो देवि यदि व्याससमो भवेत् ॥ ११.४५\n\nश्रीशंकर उवाच ।\n\nअथातः सम्प्रवक्ष्यामि पूजाधारं सुदुर्लभम् ॥ १२.१\n\nशालग्रामे मणौ यन्त्रे प्रतिमायां घटे जले ॥ १२.२\n\nपुस्तिकायां च गङ्गायां शिवलिङ्गे प्रसूनके ।\n\nशालग्रामे शतगुणं मणौ तद्वत्फलं लभेत् ॥ १२.३\n\nयन्त्रे लक्षगुणं पुण्यं मूर्तौ लक्षं सुलोचने ।\n\nघटे चैकगुणं पुण्यं जले चैकगुणं प्रिये ॥ १२.४\n\nपुस्तिकायां सहस्रं तु गङ्गायां तत्समं फलम् ।\n\nशिवलिङ्गे ह्यनन्तं हि विना पार्थिवलिङ्गके ॥ १२.५\n\nपुष्पयन्त्रे महेशानि पूजनात्सर्वसिद्धिभाक् ।\n\nशालग्रामे च पूजायां न लिखेद्यन्त्रमुत्तमम् ॥ १२.६\n\nमणौ स्थिते महेशानि न लिखेद्यन्त्रमुत्तमम् ।\n\nप्रतिमायां च पूजायां न लिखेद्यन्त्रमुत्तमम् ॥ १२.७\n\nप्रतिमायाश्च पुरतो घटं संस्थाप्य यत्नतः ।\n\nपरिवारान् यजेत्तत्र घटे तु परमेश्वरि ॥ १२.८\n\nयन्त्राधिष्ठातृदेवांश्च घटे यन्त्रे प्रपूजयेत् ।\n\nसमस्तदेवतारूपं घटं तु परिचिन्तयेत् ।\n\nसुरद्रुमस्वरूपोऽयं घटो हि परमेश्वरि ॥ १२.९\n\nजन्मस्थानं महायन्त्रं यदि कुर्यात्तु साधकः ।\n\nतत्र मूर्तिं न कुर्यात्तु कदाचिदपि मोहतः ॥ १२.१०\n\nयदि मूर्तिं प्रकुर्यात्तु तत्र यन्त्रं न कारयेत् ।\n\nयदि कुर्यात्तु मोहेन यजेद्वारद्वयं प्रिये ॥ १२.११\n\nद्विगुणं पूजनं तत्र द्विगुणं बलिदानकम् ।\n\nद्विगुणं प्रजपेन्मन्त्रं द्विगुणं होमयेत्सुधीः ॥ १२.१२\n\nअन्यथा विफला पूजा विफलं बलिदानकम् ।\n\nसर्वं हि विफलं यस्मात्तस्माद्यन्त्रं न कारयेत् ॥ १२.१३\n\nइति ते कथितं कान्ते पूजाधारं सुदुर्लभम् ॥ १२.१४\n\nअथातः सम्प्रवक्ष्यामि शिवलिङ्गस्य लक्षणम् ।\n\nपार्थिवे शिवपूजायां सर्वसिद्धियुतो भवेत् ॥ १२.१५\n\nपाषाणे शिवपूजायां द्विगुणं फलमीरितम् ।\n\nस्वर्णलिङ्गे च पूजायां शत्रूणां नाशनं मतम् ॥ १२.१६\n\nसर्वसिद्धीश्वरो रौप्ये फलं तस्माच्चतुर्गुणम् ।\n\nताम्रे पुष्टिं विजानीयात्कांस्ये च धनसंचयम् ॥ १२.१७\n\nपारदस्य च माहात्म्यं पुरैव कथितं मया ।\n\nगङ्गायां च लक्षगुणं लाक्षायां रोगवान् भवेत् ॥ १२.१८\n\nस्फाटिके सर्वसिद्धिः स्यात्तथा मारकते प्रिये ।\n\nलौहलिङ्गे रिपोर्नाशं कामदं भस्मलिङ्गके ॥ १२.१९\n\nवालुकायां काम्यसिद्धिर्गोमये ऋतुहिंसनम् ।\n\nसर्वलिङ्गस्य माहात्म्यं धर्मार्थकाममोक्षदम् ॥ १२.२०\n\nआधारभेदे यत्पुण्यं चाधिकं कथितं तु ते ।\n\nअतिरिक्तफलान्येतद्धारस्य सुलोचने ॥ १२.२१\n\nशिवस्य पूजनाद्देवि चतुर्वर्गाधिपो भवेत् ।\n\nअष्टैश्वर्ययुतो मर्त्यः शम्भुनाथस्य पूजनात् ॥ १२.२२\n\nस्वयं नारायणः प्रोक्तो यदि शम्भुं प्रपूजयेत् ।\n\nस्वर्गे मर्त्ये च पाताले ये देवाः संस्थिताः सदा ।\n\nतेषां पूजा भवेद्देवि शम्भुनाथस्य पूजनात् ॥ १२.२३\n\nस्वर्णपुष्पसहस्रेण यत्फलं लभते नरः ।\n\nतस्माल्लक्षगुणं पुण्यं भग्नैकबिल्वपत्त्रके ॥ १२.२४\n\nभग्नैकबिल्वपत्त्रस्य सहस्रकेन भागतः ।\n\nमेरुतुल्यसुवर्णेन तत्फलं न हि लभ्यते ॥ १२.२५\n\nशुद्धाशुद्धविचारोऽपि नास्ति तच्छिवपूजने ।\n\nयेन तेन प्रकारेण बिल्वपत्त्रैः प्रपूजनात् ।\n\nसर्वसिद्धियुतो भूत्वा स नरः सिद्धो हि ॥ १२.२६\n\nब्रह्माण्डमध्ये ये देवास्तद्बाह्ये याश्च देवताः ।\n\nते सर्वे तृप्तिमायान्ति केवलं शिवपूजनात् ॥ १२.२७\n\nपुष्पं गन्धं जलं द्रव्यं लिङ्गोपरि नियोजयेत् ।\n\nलिङ्गमध्ये महावह्निः सैव रुद्रः प्रकीर्तितः ॥ १२.२८\n\nरुद्रोपरि क्षिपेद्यत्तु तदेव भस्मतां गतः ॥ १२.२९\n\nसाक्षाद्धोमो महेशानि शिवस्य पूजनाद्भवेत् ।\n\nमहायज्ञेश्वरो मर्त्यः शिवस्य पूजनाद्भवेत् ॥ १२.३०\n\nकुशाग्रमानं यत्तोयं तत्तोयेन यजेद्यदि ।\n\nसत्यं सत्यं हि गिरिजे तज्जलं सागरोपमम् ॥ १२.३१\n\nपुष्पं च मेरुसदृशं लिङ्गोपरि नियोजनात् ।\n\nलिङ्गस्य मस्तके देवि यदन्नं परितिष्ठति ॥ १२.३२\n\nतदन्नस्य च दानेन क्षितिदानफलं लभेत् ॥ १२.३३\n\nएकेन तण्डुलेनैव यदि लिङ्गं प्रपूजयेत् ।\n\nब्रह्माण्डपात्रसम्पूर्णमन्नदानफलं लभेत् ॥ १२.३४\n\nएकया दूर्वया वापि योऽर्चयेच्छिवलिङ्गकम् ।\n\nसर्वदेवस्य शीर्षे तु चार्धदानफलं लभेत् ॥ १२.३५\n\nसामान्यतोयमानीय यदि स्नायान्महेश्वरम् ।\n\nसार्धत्रिकोटितीर्थस्य स्नानस्य फलभाग्भवेत् ॥ १२.३६\n\nश्रीचण्डिकोवाच ।\n\nतारिणी ब्रह्मणः शक्तिस्त्रिपुरा वैष्णवी परा ।\n\nकथं शाकम्भरी तारा त्रिपुरा शाम्भवी कथम् ॥ १२.३७\n\nश्रीशंकर उवाच ।\n\nकाली देहाद्यदा जाता सावित्री वेदमातृका ।\n\nत्रिवर्गदात्री सा देवी ब्रह्मणः शक्तिरेव च ॥ १२.३८\n\nगुप्तरूपा महाविद्या शैवी सैकजटा परा ।\n\nतस्माल्लक्ष्मीर्वैष्णवी या त्रिवर्गदायिनी शिवा ॥ १२.३९\n\nगुप्तरूपा महाविद्या श्रीमत्त्रिपुरसुन्दरी ।\n\nशाम्भवी परमा माया त्रिपुरा मोक्षदायिनी ॥ १२.४०\n\nएकैव हि महाविद्या नाममात्रं पृथक्पृथक् ।\n\nतथैव पुरुषश्चैको नाममात्रविभेदकः ॥ १२.४१\n\nश्रीचण्डिकोवाच ।\n\nमन्त्रधारणमात्रेण तदात्मा तन्मयो भवेत् ।\n\nकथं वा वातुलः सोऽपि कथं वा रोगवान् भवेत् ॥ १२.४२\n\nश्रीशंकर उवाच ।\n\nमन्त्रच्छन्नाद्वातुलत्वं रोगो देहे न जायते ।\n\nमन्त्रच्छन्नं प्रवक्ष्यामि शृणु देवि समाहिता ॥ १२.४३\n\nअभक्तिश्चाक्षरे भ्रान्तिर्लुप्तिश्छन्नस्तथैव च ।\n\nह्रस्वो दीर्घश्च कथनं स्वप्ने तु चाष्टधा स्मृतः ॥ १२.४४\n\nअभक्त्या नैव सिद्धिः स्यात्कल्पकोटिशतैरपि ।\n\nएवं मन्त्रश्चान्यथा वा चेति भ्रान्त्या च वातुलः ॥ १२.४५\n\nलुप्तवर्णे बुद्धिनाशश्छिन्ने नाशो भवेत्किल ।\n\nह्रस्वोच्चारे व्याधियुक्तो दीर्घजापे वसुक्षयः ॥ १२.४६\n\nकथने मृत्युमाप्नोति स्वप्नेऽपि शृणु शैलजे ।\n\nकालिकायाश्च ताराया मन्त्रोऽपि ज्वलदग्निवत् ॥ १२.४७\n\nविप्ररूपेण देवेन प्रेमभावेन चेतसा ।\n\nयदि मन्त्रं हरेद्देवि शृणु साधकलक्षणम् ॥ १२.४८\n\nसर्वाङ्गे वै भवेज्ज्वाला देहमध्ये विशेषतः ।\n\nतोये शैत्यं न जायेत तथैवौषधसेवने ॥ १२.४९\n\nसदा वातुलवत्सर्वं प्रत्यक्षे स्वप्नवद्भवेत् ।\n\nवर्षमध्ये त्रिवर्षे वा मृत्युस्तस्य न संशयः ॥ १२.५०\n\nश्रीचण्डिकोवाच ।\n\nमन्त्रच्छन्नं चाष्टविधं तव वक्त्राच्छ्रुतं मया ।\n\nयदि दैवाद्भवेद्देव तस्योपायं वदस्व मे ॥ १२.५१\n\nश्रीशंकर उवाच ।\n\nबहुजापात्तथा होमात्कायक्लेशादिविस्तरात् ।\n\nयदि भक्तिर्भवेद्देवि तस्य सिद्धिरदूरतः ॥ १२.५२\n\nगुरुणा तत्सुतेनैव साधकेन वरानने ।\n\nअक्षरे दूषणं हित्वा पुनर्मन्त्रं प्रकाशयेत् ॥ १२.५३\n\nगुरुणा तत्सुतेनैव साधकेन समाहितः ।\n\nलुप्तवर्णं समुत्थाप्य पुनर्मन्त्रं प्रकाशयेत् ॥ १२.५४\n\nचक्रभेदेन षट्कोणं तथैव योनिमुद्रया ।\n\nएकोच्चारे जपेन्मन्त्रं लक्षमेकं वरानने ।\n\nगुर्वादिना महेशानि छिन्नदोषनिकृन्तनम् ॥ १२.५५\n\nगुरुणा लक्षजापेन तन्मन्त्रं श्रावयेत्त्रिधा ।\n\nदूषणं ह्रस्वदीर्घस्य शान्तिश्चात्र न संशयः ॥ १२.५६\n\nगुरुणा तत्सुतेनैव साधकेनैव शैलजे ।\n\nउक्तमार्गेण देवेशि जपेल्लक्षचतुष्टयम् ॥ १२.५७\n\nतद्दशांशं हुनेत्पश्चात्तर्पणादि समाचरेत् ॥ १२.५८\n\nततोऽपि यदि नैवाभूत्साधकः स्थिरमानसः ।\n\nचतुर्गुणं हि कर्तव्यं शिष्यस्य मुक्तिहेतवे ॥ १२.५९\n\nयदि मृत्युर्भवेत्तस्य तथापि मुक्तिभाग्भवेत् ।\n\nकथनस्य दोषशान्तिर्भवत्येव न संशयः ॥ १२.६०\n\nस्वप्नेऽपि मन्त्रकथने श्मशाने चैव शैलजे ।\n\nउक्तमार्गेण देवेशि जपेल्लक्षं चतुष्टयम् ॥ १२.६१\n\nतद्दशांशं हुनेत्पश्चात्तर्पणादि समाचरेत् ।\n\nततोऽपि यदि नैवाभूत्साधकः स्थिरमानसः ॥ १२.६२\n\nचतुर्गुणं हि कर्तव्यं पूर्वोक्तं पूजनं चरेत् ।\n\nकुजे वा शनिवारे वा प्रथमे गमनं चरेत् ।\n\nसप्ताहं वा यजेद्देवीं तुरीयं वादिनं यजेत् ॥ १२.६३\n\nश्मशानसाधनं वक्ष्ये शृणु चैकाग्रचेतसा ।\n\nस्वर्णं रौप्यं तथा वस्त्रं दत्त्वा वरणमाचरेत् ॥ १२.६४\n\nस्वर्णपीठं प्रदातव्यं चतुरङ्गुलिविस्तृतम् ।\n\nभोगयोग्यं प्रदातव्यं मधुपर्कं यथोदितम् ॥ १२.६५\n\nराजपत्नी येन तुष्टा तोषयेत्तेन वाससा ।\n\nअलंकारं यथायोग्यं तत्र तत्र नियोजयेत् ॥ १२.६६\n\nनैवेद्यं विविधं रम्यं नानाद्रव्यसमन्वितम् ।\n\nसामिषान्नं गुडं छागं सुरापिष्टकपायसम् ॥ १२.६७\n\nभोग्यद्रव्यं जले दद्याद्यदि भोक्ता न तिष्ठति ।\n\nएवं पूजां समाप्यादौ शिवपूजां समाचरेत् ॥ १२.६८\n\nषोडशैरुपचारैश्च लिङ्गानां चैकविंशतिम् ।\n\nअष्टोत्तरशतेनैव बिल्वपत्त्रैः सचन्दनैः ॥ १२.६९\n\nप्रत्येकं पूजयेन्मन्त्रं गजान्तकसहस्रकम् ।\n\nसहस्रं होमयेत्पश्चाद्बिल्वपत्त्रैर्वरानने ॥ १२.७०\n\nएवं कृते लभेच्छान्तिं दीर्घायुर्नात्र संशयः ॥ १२.७१\n\nश्रीचण्डिकोवाच ।\n\nशृणु नाथ परानन्द परापरजगत्पते ।\n\nइदानीं श्रोतुमिच्छामि मालायाः कीदृशो जपः ।\n\nका माला कस्य देवस्य तद्वदस्व समाहितः ॥ १३.१\n\nश्रीशंकर उवाच ।\n\nवैष्णवे तुलसीमाला गजदन्तैर्गणेश्वरे ।\n\nकालिकाया महामन्त्रं जपेद्रुद्राक्षमालया ॥ १३.२\n\nतारायाश्च जपेन्मन्त्री महाशङ्खाख्यमालया ।\n\nमहाशङ्खाख्यमालायां सर्वां विद्यां जपेत्सुधीः ॥ १३.३\n\nअकस्माद्वै महासिद्धिर्महाशङ्खाख्यमालया ।\n\nतथैव सकला विद्या महाशङ्खे वसेत्सदा ॥ १३.४\n\nस्फाटिकी सर्वदेवस्य प्रवालैः सकलां जपेत् ।\n\nस्वर्णरौप्यसमुद्भूतां सर्वदेवेषु योजिताम् ॥ १३.५\n\nकालिकायाश्च सुन्दर्या रुद्राक्षैः प्रजपेत्सदा ।\n\nभैरव्याः प्रजपेन्मन्त्री शङ्खपद्माख्यया प्रिये ॥ १३.६\n\nश्मशाने धुस्तुरैर्माला जपेद्धूमावतीविधौ ।\n\nइति ते कथितं कान्ते महामालाविनिर्णयम् ॥ १३.७\n\nअथ ग्रन्थिं प्रवक्ष्यामि शृणु कान्ते समाहिता ।\n\nयेन माला सुसिद्धा च न्णां सर्वफलप्रदा ॥ १३.८\n\nमालायाश्चाधिका कान्ते ग्रन्थिश्चैका फलप्रदा ।\n\nएकपञ्चाशिकायां च मालायां परमेश्वरि ॥ १३.९\n\nब्रह्मग्रन्थियुतां मालां सार्धद्वितयवेष्टिताम् ।\n\nसपादवेष्टनं देवि नागपाशं मनोहरम् ॥ १३.१०\n\nसर्वदेवस्य मालायां सर्वत्र परमेश्वरि ।\n\nब्रह्मग्रन्थिं विधायेत्थं नागपाशमथापि वा ॥ १३.११\n\nमालायां त्वधिकां देवि चैकां ग्रन्थिं प्रदापयेत् ।\n\nमूलेन ग्रथितं कुर्यात्प्रणवेनाथवा प्रिये ॥ १३.१२\n\nग्रन्थिमध्ये च गुटिकां कुर्यादतिमनोहराम् ।\n\nसूत्रद्वयं महेशानि मिलनं कारयेत्ततः ॥ १३.१३\n\nमेरुं च ग्रथनं कुर्यात्तदूर्ध्वे ग्रन्थिसंयुतम् ।\n\nएवं मालां विनिर्माय गोपयेद्बहुयत्नतः ॥ १३.१४\n\nकम्पनं धूननं शब्दं नैव तत्र प्रकाशयेत् ।\n\nकरभ्रष्टं तथा छिन्नं महाविघ्नस्य कारणम् ॥ १३.१५\n\nकम्पने सिद्धिहानिः स्याद्धूननं बहुदुःखदम् ।\n\nशब्दे जाते भवेद्रोगः करभ्रष्टाद्विनाशकृत् ॥ १३.१६\n\nछिन्नसूत्रे भवेन्मृत्युस्तस्माद्यत्नपरो भवेत् ।\n\nएवं ज्ञात्वा महेशानि शान्तिस्वस्त्ययनं चरेत् ॥ १३.१७\n\nकम्पने यो जपेन्मन्त्रं यदि सिद्धिं प्रयच्छति ।\n\nयत्नेन गुरुमानीय द्वाविंशदुपचारतः ॥ १३.१८\n\nकुम्भस्थापनकं कृत्वा पूजयेदिष्टदेवताम् ।\n\nततो हुनेद्बिल्वपत्त्रैरष्टोत्तरशताहुतिम् ॥ १३.१९\n\nत्रिमध्वक्तेन विधिना धूननेऽपि च सुन्दरि ।\n\nसशब्दे जपने चण्डि ह्येवं कुर्याद्विचक्षणः ॥ १३.२०\n\nकरभ्रष्टे तथा छिन्ने पुरश्चरणमाचरेत् ।\n\nजपाद्यन्ते यजेद्देवीं षोडशैरुपचारकैः ॥ १३.२१\n\nप्रत्यहं प्रजपेन्मन्त्रं प्रत्यहं बलिदानकम् ।\n\nपञ्चाङ्गस्य प्रमाणेन सर्वकर्म समापयेत् ॥ १३.२२\n\nदरिद्रः परमेशानि यदि विघ्नपरायणः ।\n\nआद्यन्ते महतीं पूजां दिक्सहस्रं जपेन्मनुम् ॥ १३.२३\n\nसहस्रैकं हुनेत्पश्चात्सर्वविघ्नस्य शान्तये ।\n\nकुम्भतोयैः स्नापयित्वा पुनर्मालां प्रदापयेत् ॥ १३.२४\n\nअनेनैव विधानेन विघ्नजालैर्न लिप्यते ॥ १३.२५\n\nश्रीचण्डिकोवाच ।\n\nमन्त्रधारणमात्रेण तत्क्षणे तन्मयो भवेत् ।\n\nजीवात्मा कुण्डलीमध्ये प्रदीपकलिका यथा ॥ १४.१\n\nनिजेष्टदेवतारूपा देहसंस्था च कुण्डली ।\n\nभुज्यते सैव देहस्था का चिन्ता साधकस्य च ।\n\nतन्मे ब्रूहि महादेव यद्यहं तव वल्लभा ॥ १४.२\n\nश्रीशंकर उवाच ।\n\nभोगस्तु त्रिविधो देवि दिव्यवीरपशुक्रमात् ।\n\nनिर्लिप्तो दिव्यभावस्थः कुण्डली भुज्यते यदि ॥ १४.३\n\nअजिह्वान्ता कुण्डलिनी वीरस्य वीरवन्दिते ।\n\nमहादेव्याः प्रीतये च प्रसादं भुज्यते पशुः ॥ १४.४\n\nद्विजातेर्दिव्यभावश्च सदा निर्वाणदायकः ।\n\nविप्रो वीरश्च निर्वाणी भवत्येव न संशयः ॥ १४.५\n\nसायुज्यादि महामोक्षं नियुक्तं क्षत्रियादिषु ।\n\nपशुना भक्तियुक्तेन प्रसादं भुज्यते यदि ॥ १४.६\n\nस्वर्गभोगी भवत्येव मरणे नाधिकारिता ।\n\nजन्मान्तरमवाप्नोति महादेव्याः प्रसादतः ॥ १४.७\n\nदिव्यवीरमते दृष्टिर्जायते नात्र संशयः ।\n\nदिव्यवीरप्रसादेन निर्वाणी नात्र संशयः ॥ १४.८\n\nप्रसादभोगी यो देवि स पशुर्नात्र संशयः ।\n\nमरणे नाधिकारोऽस्ति पशुभावस्थितस्य च ॥ १४.९\n\nनैव मुक्तिर्भवेत्तस्य जन्म चाप्नोति निश्चितम् ॥ १४.१०\n\nश्रीचण्डिकोवाच ।\n\nवद मे परमेशान दिव्यवीरस्य लक्षणम् ।\n\nयत्कृते दिव्यवीरस्य महामुक्तिर्भविष्यति ॥ १४.११\n\nश्रीशंकर उवाच ।\n\nसाक्षाद्ब्रह्ममयी देवी चाभिशप्ता च वारुणी ।\n\nशापमोचनमात्रेण ब्रह्मरूपा सुधा परा ॥ १४.१२\n\nनिवेदनान्महादेव्यै तत्तद्देवी भवेत्किल ।\n\nमूलाधारात्कुण्डलिनीमाजिह्वान्तां विभावयेत् ॥ १४.१३\n\nतन्मुखे दानमात्रेण ज्ञानवान् साधको भवेत् ।\n\nयथैव कुण्डली देवी देहमध्ये व्यवस्थिता ॥ १४.१४\n\nतथैव वारुणीं ध्यायेत्कलाङ्गे स्वेष्टदेवताम् ।\n\nकुण्डल्या समभावेन शक्तिवक्त्रे प्रदापयेत् ॥ १४.१५\n\nआत्मोच्छिष्टं महापूतं तन्मुखात्परमामृतम् ।\n\nअवश्यमेव गृह्णीयात्तादात्म्येन वरानने ॥ १४.१६\n\nउत्सृष्टादिविचारोऽपि कदाचिन्नास्ति ब्रह्मणि ।\n\nगङ्गातोयं परं ब्रह्म प्रसादं कस्य तद्वद ॥ १४.१७\n\nगङ्गासागरतोयं वा प्रसादं कस्य वा भवेत् ।\n\nशृणु देवि प्रवक्ष्यामि तज्जले स्नानमात्रतः ॥ १४.१८\n\nमुक्तिभागी भवेन्मर्त्यः स्नानावगाहनात्किल ।\n\nपादादिमस्तकान्तं वै स्नानकाले प्रमज्जति ॥ १४.१९\n\nपादस्पर्शो न दोषाय परब्रह्मणि शैलजे ।\n\nपरमात्मनि लीने च तथैव परमेश्वरि ॥ १४.२०\n\nइति ते कथितं देवि दिव्यवीरस्य लक्षणम् ।\n\nवीरतन्त्रे च कथितं माहात्म्यं प्राणवल्लभे ॥ १४.२१\n\nशृणु देवि प्रवक्ष्यामि साधिकायाश्च लक्षणम् ।\n\nदिव्यशक्तिर्वीरशक्तिर्गुरुशक्तिस्तथा परा ॥ १४.२२\n\nकुलशक्तिः कामिनी च नवशक्तिः कुमारिका ।\n\nश्रीगुरुं पूजयेद्भक्त्या स्वदेहदानपूर्वकम् ॥ १४.२३\n\nअन्यथा तु स्वदेहस्य निग्रहो जायते ध्रुवम् ।\n\nसप्तजन्मनि सा देवी पुक्कसी पतिवर्जिता ॥ १४.२४\n\nशिवं मत्वा स्वकान्तं च पूजासाधनमाचरेत् ।\n\nकदाचिन्न यजेच्चान्यं पुरुषं परमेश्वरि ॥ १४.२५\n\nअन्यस्य यजनाच्चण्डि सर्वनाशो भवेद्ध्रुवम् ।\n\nकान्तस्यायुर्विहीनत्वं विपतिं च पदे पदे ॥ १४.२६\n\nधननाशो भवेन्नित्यं देव्याः क्रोधश्च जायते ।\n\nअवश्यं पूजयेन्नित्यं गुरुदेवं सनातनम् ॥ १४.२७\n\nभद्राभद्रविचारं च या करोति गुरुस्थले ।\n\nतस्या मन्त्रं क्रोधयुक्तं विपत्तिश्च पदे पदे ॥ १४.२८\n\nवरं जनमुखान्निन्दा वरं प्राणान् परित्यजेत् ।\n\nतथापि पूजयेद्देवं साक्षान्निर्वाणदायकम् ॥ १४.२९\n\nसदा भयं च कापट्यं वर्जयेद्गुरुपूजने ॥ १४.३०\n\nश्रीगुरोस्तेजसं भक्त्या यदि धारणमाचरेत् ।\n\nसत्यं सत्यं पुनः सत्यं काशी सा नात्र संशयः ॥ १४.३१\n\nअभक्त्या परमेशानि यदि धारणमाचरेत् ।\n\nजपपूजादिकं तस्याः संदहेत्तेन तेजसा ॥ १४.३२\n\nश्रीचण्डिकोवाच ।\n\nसपत्नीकं यजेद्देवं गुरुं निर्वाणदायकम् ।\n\nतस्य सङ्गं परित्यज्य कथमात्मनियोजनम् ॥ १४.३३\n\nश्रीशंकर उवाच ।\n\nशृणु देवि प्रवक्ष्यामि गुरोराज्ञानुसारतः ।\n\nधारयेत्तेजसं भक्त्या स्वयं लिप्साविवर्जिता ॥ १४.३४\n\nगुरुपत्न्याश्चात्मजश्च श्रीगुरोरात्मजो यतः ।\n\nगुरुपत्नी गुरुः साक्षाद्गुरुपुत्रो न संशयः ॥ १४.३५\n\nएकस्य पूजनात्कान्त उभयोः पूजनं भवेत् ।\n\nगुरुपुत्रो गणेशश्च गुरुपुत्रः षडाननः ॥ १४.३६\n\nएकं गुरुसुतं कान्ते पूजने या सदा रता ।\n\nअन्यं गुरुसुतं कान्ते पूजयेन्न कदाचन ॥ १४.३७\n\nवीरं वा दिव्यमूर्तिं वा कदाचिन्न हि पूजयेत् ।\n\nएकस्य पूजनाद्देवि महासिद्धीश्वरो भवेत् ॥ १४.३८\n\nउभयोस्त्रीणि चत्वारि या नारी पूजनं चरेत् ।\n\nतस्याः समस्तं विफलं ध्यानादिजपपूजनम् ॥ १४.३९\n\nयदि भाग्यवशाद्देवि एकं गुरुसुतं लभेत् ।\n\nमनोज्ञं शास्त्रवेत्तारं निग्रहानुग्रहे रतम् ॥ १४.४०\n\nसुन्दरं यौवनोन्मत्तं गुरुतुल्यं जितेन्द्रियम् ।\n\nप्राणान्तेऽपि च कर्तव्यं पूजनं मोक्षदायकम् ॥ १४.४१\n\nनो यजेद्यदि मोहेन सैव पापमयी भवेत् ॥ १४.४२"
    }
]