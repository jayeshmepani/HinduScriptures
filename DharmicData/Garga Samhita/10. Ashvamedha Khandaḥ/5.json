[
    {
        "text": "अध्यायः ०५\n\n\n\n\n\n अश्वमेधखण्डः - पञ्चमोऽध्यायः\n\n\n\nइन्द्रेण सह कृष्णस्य युद्धम् -\n\n\n\nगर्ग उवाच -\n\nअथ दृष्ट्वा कृष्णचन्द्रो गजेन्द्रोपरि शोभितम् ॥\n\nइंद्रं देवपरीवारं युद्धाय समुपस्थितम् ॥१॥\n\nशंखं दघ्मौ स्वयं कृष्णः शब्देनापूरयन्दिशः ॥\n\nमुमोच च शरव्रातं सहसायुधसंमितम् ॥२॥\n\nततो दिशश्च गगनं दृष्ट्वा बाणशतान्वितम् ॥\n\nमुमुचुर्विबुधाः सर्वे शराश्चक्रायुधोपरि॥३॥\n\nएकैकमस्त्रं शस्त्रं च सुरैर्मुक्तं सहस्रधा ॥\n\nस्वबाणैर्भगवान्कृष्णश्चिच्छेद नृप लीलया ॥४॥\n\nपाशिनश्चाहिपाशं च चिच्छिदे पन्नगाशनः ॥\n\nयमराजेन प्रहितं दंडं लोकभयंकरम् ॥५॥\n\nगदया पातयामास भूमौ कृष्णस्तु लीलया ॥\n\nचक्रेण धनदस्यापि शिबिकां तिलको बहु ॥६॥\n\nचकार कृष्णः सूर्यं च कोपदृष्ट्या हतौजसम् ॥\n\nमहाग्निमागतं वीक्ष्य मुखेन च पपौ हरिः ॥७॥\n\nततो रुद्रगणैर्मुक्ताञ्शूलांश्चिच्छेद वै रुषा ॥\n\nचक्रेण च हरी रुद्रान्पातयामास बाहुना ॥८॥\n\nततो मरुद्‌गणा देवाः साध्या विद्याधरास्तथा ॥\n\nमुमुचुर्बाणपटलान्माधवोपरि भूपते ॥९॥\n\nशरवर्षं प्रमुंचंतीं सेनां सर्वां समागताम् ॥\n\nविलोक्य सत्यभामा तु भयं प्राप तदा मृधे ॥१०॥\n\nतां भीतां प्राह गोविंदः सत्ये त्वं मा भयं कुरु ॥\n\nआगतां शक्रसेनां वै हनिष्यामि न संशयः ॥११॥\n\nइत्युक्त्वा भगवान्क्रुद्धो बाणैः शार्ङ्गधनुश्च्युतैः ॥\n\nताडयामास विबुधान्क्रोष्टून्सिंहो नखैर्यथा ॥१२॥\n\nततः प्रत्याह गरुडं कंसहा कोपपूरितः ॥\n\nवैनतेय त्वया युद्धं न कृतं रणमंडले ॥१३॥\n\nतच्छ्रुत्वा तु सभार्यं च स्कन्धे संधारयन्हरिम् ॥\n\nकोपाद्विष्णुरथः सद्यः पक्षाभ्यां नखरांकुरैः ॥१४॥\n\nतुंडेन भक्षयन्देवांस्ताडयन्विचचार वै ॥\n\nततश्च दुद्रुवुर्देवा हन्यमाना गरुत्मता ॥१५॥\n\nअथ बाणैर्महीपाल इंद्रोपेन्द्रौ महाबलौ ॥\n\nपरस्परं च वर्षंतौ धाराभिरिव तोयदौ ॥१६॥\n\nऐरावतेन राजेंद्र सुपर्णो युयुधे तदा ॥\n\nगजस्तार्क्ष्यं तु दशनैर्जघान गरुडस्तथा ॥१७॥\n\nगजं तु तुंडपक्षैश्च छिन्नं भिन्नं चकार ह ॥\n\nसुरैः समस्तैर्युयुधे वज्रिणा च यदूत्तमः ॥१८॥\n\nभगवान्मघवंतं वै मघवा मधुसूदन् ॥\n\nबाणैर्ववृषतुः क्रुद्धावन्योन्यविजिगीषिणौ ॥१९॥\n\nछिन्नेष्वस्त्रेषु बाणेषु शस्त्रेष्वस्त्रेषु च त्वरम् ॥\n\nवज्रं जग्राह मघवा भगवाँश्चक्रमेव च ॥२०॥\n\nहाहाकारस्तदैवासीत्त्रैलोक्ये सचराचरे ॥\n\nवज्रचक्रधरौ वीक्ष्य सुरेश्वरनरेश्वरौ ॥२१॥\n\nजग्राह वामहस्तेन क्षिप्तं वज्रं च वज्रिणा ॥\n\nन मुचोच हरिश्चक्रं तिष्ठ तिष्ठेत्युवाच च ॥२२॥\n\nलज्जितं वज्रहीनं च तार्क्ष्येण क्षतवाहनम् ॥\n\nभीतं पलायमानं चालोक्य सत्या जहास वै ॥२३॥\n\nशची वीक्ष्यागतं शक्रं प्राह कोपेन पूरिता ॥\n\nएकाकिना माधवेन प्रधने तु विनिर्जितः ॥२४॥\n\nमहासैन्ययुतस्त्वं वै तस्मात्ते धिग्बलं सुर ॥\n\nअहं गत्वा रणे कृष्णं विनिर्जित्य सुरद्रुमम् ॥२५॥\n\nमोचयामि न संदेहः पश्य त्वं च सुराधम ॥\n\nगर्ग उवाच -\n\nइत्युक्त्वा शिबिकां शीघ्रमारुह्य कुपिता शची ॥२६॥\n\nयोद्धुकामा ययौ राजन्पुनः सुरगणैर्वृता ॥\n\nतामागतां वीक्ष्य कृष्णो युद्धाय न दधे मनः ॥२७॥\n\nततः सत्या हरिं प्राह रुषा प्रस्फुरिताधरा ॥\n\nअद्य युद्धं करिष्यामि शच्या सार्द्धमहं प्रभो ॥२८॥\n\nतच्छ्रुत्वा प्रहसन्कृष्णो दत्त्वा तस्यै सुदर्शनम् ॥\n\nस्थापयित्वा सुपर्णे च जग्राह द्युतरुं स्वयम् ॥२९॥\n\nयदा हरिप्रिया क्रुद्धा युद्धं कर्तुं समागता ॥\n\nतदा सर्वत्र ब्रह्मांडे चासीत्कोलाहलो महान् ॥३०॥\n\nभयं प्रापुः सुराः सर्वे विधिशक्रादयो नृप ॥\n\nतदैव गीष्पती राजन्नाययौ शक्रनोदितः ॥३१॥\n\nआगत्य वारयामास योद्धुकामां पुलोमजाम् ॥\n\nबृहस्पतिरुवाच -\n\nशची शृणु मदीयं वै वचनं बहुबुद्धिदम् ॥३२॥\n\nकृष्णस्तु भगवान्साक्षात्सत्यभामा च धीमती ॥\n\nतया सार्द्धं कथं युद्धं करिष्यसि हरिप्रिये ॥३३॥\n\nतस्मादवज्ञां संत्यज्य ऋभुक्षे त्वं गृहं व्रज ॥\n\nसत्यां वै पारिजातं च दत्वा रक्ष सुरान्भयात् ॥३४॥\n\nयद्‌भयाद्वाति पवनो वह्निर्दहति यद्‌भयात् ॥\n\nभयाद्यन्मृत्युश्चरति ब्रध्नो व्रजति यद्‌भयात् ॥३५॥\n\nयस्माद्बिभेति ब्रह्मा वै कपर्दी च पुरंदरः ॥\n\nतं न जानासि कृष्णं वै भौमं हत्वा समागतम् ॥३६॥\n\nगर्ग उवाच -\n\nइति श्रुत्वा शची वाक्यं भामां कृष्णं च लज्जया ॥\n\nनत्वा जगाम सदनमात्मनं च विगर्हती ॥३७॥\n\nततः शक्रं नमंतं च व्रीडितं वीक्ष्य माधवः ॥\n\nउवाच शक्र मा व्रीडां गते च भिदुरे कुरु ॥३८॥\n\nद्वंद्वयुद्धे हि चैकस्य भविष्यति पराजयः ॥\n\nइति श्रुत्वा च प्रोवाच वचनं पाकशासनः ॥३९॥\n\nइन्द्र उवाच -\n\nयस्मिञ्जगत्सकलमेतदनादिमध्ये\n\n     यस्माद्यतश्च न भविष्यति सर्वभूतात् ॥\n\nतेनोद्‌भवप्रलयपालनकारणेन\n\n     व्रीडा कथं भवति देवि निराकृतस्य ॥४०॥\n\nसकलभुवनसूतेर्मूर्तिरन्यातिसूक्ष्मा\n\n     विदितसकलवेद्यैर्ज्ञायते यस्य नान्यैः ॥\n\nतमजमकृतमीशं शाश्वतं स्वेच्छयैनं\n\n     जगदुपकृतिमर्त्यं को विजेतुं समर्थः ॥४१॥\n\nइत्युक्त्वा सत्यभामां वै शक्रस्तूष्णीं बभूव ह ॥\n\nततः प्रहस्य भगवान्प्राह गंभीरया गिरा ॥४२॥\n\nभवान्देवाधिपः शक्र वयं भूमिनिवासिनः ॥\n\nक्षंतव्यमपराधं तद्‌भवता च कृतं मया ॥४३॥\n\nभोः शक्र पारिजातश्च नीयतामुचितास्पदम् ॥\n\nगृहीतोऽयं मया सत्यभामावचनकारणात् ॥४४॥\n\nगृहाण कुलिशं चेदं प्रहितं यत्त्वया मयि ॥\n\nतवैवास्त्रं शुनासीर तद्वैरिषु निवारणम् ॥४५॥\n\nइन्द्र उवाच -\n\nकृष्ण किं मोहयसि मां नरोऽहमिति किं वद ॥\n\nजानीमस्त्वां जगन्नाथं न तु सूक्ष्मविदो वयम् ॥४६॥\n\nयोऽसि सोऽसि जगत्त्राण प्रवृत्तौ नाथ संस्थितिः ॥\n\nविश्वस्य शल्यनिष्कर्षं करोषि गरुडध्वज ॥४७॥\n\nअयं च नीयतां कृष्ण पारिजातः कुशस्थलीम् ॥\n\nनरलोके त्वया त्यक्ते नायं संस्थास्यते भुवि ॥४८॥\n\nआगमिष्यति गोविन्द स्वयमेव त्रिविष्टपम् ॥\n\nश्रीगर्ग उवाच -\n\nतच्छ्रुत्वा वज्रिणे वज्रं दत्त्वा सोऽप्याजगाम कौ ॥४९॥\n\nद्वारकां द्वारकानाथः स्तूयमानः सुरेश्वरैः ॥\n\nउपाध्माय ततः कंबुं संस्थितो द्वारकोपरि ॥५०॥\n\nउत्पादयामास मुदं द्वारकावासिनां नृप ॥\n\nसुपर्णादवतीर्याथ कृष्णो भामासमन्वितः ॥५१॥\n\nपारिजातं च निष्कूटे स्थापयामास लीलया ॥\n\nजुष्टं सुरद्रुमं कृष्णो भ्रमरैः स्वर्गपक्षिभिः ॥५२॥\n\nअथैकस्मिन्मुहूर्ते वै माधवे माधवः स्वयम् ॥\n\nउवाह राजकन्याश्च पृथग्गेहेषु धर्मतः ॥५३॥\n\nषोडशस्त्रीसहस्राणि अष्टाधिकशतानि च ॥\n\nतावंति चक्रे रूपाणि परिपूर्णतमो हरिः ॥५४॥\n\nएकैकस्यां दश दश कृष्णोऽजीजनदात्मजान् ॥\n\nयावत्य आत्मनो भार्या अमोघगतिरीश्वरः ॥५५॥\n\n\n\nइति श्रीगर्गसंहितायामश्वमेधखंडे श्रीगर्गवज्रनाभसंवादे\n\nपारिजातानयनं नाम पञ्चमोऽध्यायः ॥५॥\n\n\n\nहरिः ॐ तत्सत् श्रीकृष्णार्पणमस्तु ॥"
    }
]