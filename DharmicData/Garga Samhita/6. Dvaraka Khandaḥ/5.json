[
    {
        "text": "अध्यायः ०५\n\n\nश्रीनारद उवाच ।। \n\nध्यायंती कृष्ण पादाब्जं भैष्मी कमललोचना ।। \n\nमोघं वा मनुते वाह मेघश्याममचिंतयत् ।। १ ।। \n\nरुक्मिण्युवाच ।। \n\nअहोत्रियामांतरितो विवाहो ममैव नागच्छति कृष्णचन्द्रः ।। \n\nन वेद्मि किं कारणमत्र धातर्नावर्ततेऽद्यापि च भूमिदेवः।।२।।\n\nयदूत्तमो देववरो ममैष दृष्ट्वा हि किंचित्कलुषं विधातः ।। \n\nकृतोद्यमो नूनमतीव हस्तग्राहेण चागच्छति किं करोमि ।।३।। \n\nहा दुर्भगायाश्चन मे विधाता न सानुकूलः किल चन्द्रमौलिः।।\n\nन चैकदंतो विमुखा च गौरी गावो हि विप्राश्च न सानुकूलाः ।। ४ ।। \n\nश्रीनारद उवाच ।। \n\nएवं विचिंतयंती सा भैष्मी गेहाट्टभूमिषु ।। \n\nपरिभ्रंमती श्रीकृष्णं पश्यंती गृहशेखरात् ।। ५ ।।\n\nतदैव तस्या वामांगमस्फुरत्प्रतिभाषणम् ।। \n\nतेन प्रसन्ना श्रीभैष्मी कालज्ञा सर्वमंगला ।।६।। \n\nकृष्णप्रणोदितो विप्रः सद्यश्चागतवांस्तदा। \n\nश्रीकृष्णागमनं तस्यै शनैः सर्वं शशंस ह ।। ७ ।। \n\nततः प्रसन्ना श्रीभैष्मी तदंघ्र्योः प्रणिपत्य सा ।। \n\nप्राह त्वद्वंशतो विप्र न यास्यामि वचोमम ।।८।। \n\nश्रुत्वागतौ रामकृष्णौ विवाहप्रेक्षणोत्सुकौ ।। \n\nभीष्मको निर्गतो नेतुं ब्राह्मणैस्तत्प्रभावित् ।। ९ ।। \n\nभृशं मंगलपात्रेषु गंधाक्षतयुतेषु च ।। \n\nवासोरत्नचयं धृत्वा गीतवादित्र मंगलैः ।।६.५.१०।। \n\nकोटिशो मधुपर्काणां कुम्भव्यूहान्विधाय च ।। \n\nपूजयित्वाथ विधिवद्रामकृष्णौ परेश्वरौ।।११।।\n\nअहो चास्मै न दत्तेयमिति खिन्नमनाः परम् ।। \n\nआनंदनवने स्थाप्य नत्वा स्वगृहमाययौ ।।१२।। \n\nश्रुत्वागतं श्रीवसुदेवनंदनं त्रैलोक्यलावण्यनिधिं परेश्वरम् ।। \n\nआगत्यनेत्रांजलिभिः पुरौकसः पपुः परंतन्मुखपंकजामृतम् ।।१३।। \n\nअस्यैव भार्या भवितुं हि रुक्मिणी योग्यास्ति नान्येत्य वदन्पुरौकसः ।। \n\nदत्त्वा स्वपुण्यानि विवाहहेतवे श्री- कृष्णलावण्यकलानिबंधकाः ।।१४।। \n\nकदापि साक्षाच्छ्वशुरस्य मंदिरं संप्रागतं चैवमहो वयं जनाः ।। \n\nद्रक्ष्याम आरात्कृतकृत्यतां तदा व्रजेम लोके बहुजीवितेन किम ।। १५ ।। \n\nवदत्सु लोकेषु च भीष्मकन्यकाद्रिकन्यकापूजनहेतवे नृप ।। \n\nअंतःपुरात्सर्वसखीसमन्विता विनिर्ययौ कृष्णगृहीतमानसा ।। १६ ।। \n\nभेरीमृदंगैर्बहुदुंदुभिस्वनैः सुगायकैर्बंदिजनैश्च मागधैः । \n\nवारांगनानृत्यमनोज्ञभावैर्जयेत्यभून्मंगलशब्दउच्चकैः ।। १७ ।।\n\nकोटींदुबिंबद्युतिमादधानां बालार्कताटंकधरां श्रियं ताम्।। \n\nसीतातपत्रव्यजनैः स्फुरद्भिः सुचामरैः पार्श्वगणः सिषेवे।।१८।। \n\nकोशाद्विनिष्कृष्य सितासिलक्षं पदातयो वीरजना इतस्ततः ।। \n\nतथाश्वगोभी रथिनो गजस्थिताः समुद्यतास्त्रा जुगुपुर्विदूरतः ।। १९ । \n\nदेवीमठं प्राप्य सुचत्वरे स्थिता शांता शुचिर्धौतकरांघ्रिपंकजा।।\n\nगत्वा समीपं यतवाक्कृतांजलिर्भेजे भवानीं भवभीति हारिणीम् ।। ६.५.२० ।। \n\nदुर्गे स्वसंतानयुते शिवे शुभे नमामि तुभ्यं सततं भवानि ते ।। \n\nभूयात्पतिर्मे भगवान्परेश्वरः श्रीकृष्णचन्द्रः प्रकृतेः परः स्वयम् ।।२१।। \n\nएवं शुभे मा वद कृष्णनाम चैद्यं समुद्दिश्य वरं गृहाण ।। \n\nइत्थं वदंतीषु सखीषु भैष्मी भूयो भवानी भवने जगाद ।। २२ ।। \n\nअजानतीयं तव चांबबाला तथा वदंतीषु सखीषु भैष्मी ।। \n\nगंधाक्षतैर्धूपविभूषणाद्यैः स्रङ्माल्य- दीपावलिभोगवस्त्रैः ।। २३ ।। \n\nअपूपतांबूलफलेक्षुभिश्च भेजे भवानीं परया च भक्त्या ।। \n\nनत्वाथ तां वा बहुभूषणाद्यैः संपूज्य सौभाग्यवतीर्ननाम ।। २४ ।। \n\nसर्वाः स्त्रियस्ताः प्रददुर्वराणि सुमंगलाशीर्वचनानि तस्यै ।। \n\nरूपं सदा ते शतरूपयासमं शीलं सदा शैलसुतासमं प्रभो ।। २५ ।। \n\nशुश्रूषणं भर्त्तुररुंधतीसमं क्षमा हि भूयाज्जनकात्मजासमा ।। \n\nसौभाग्यमेवं तव दक्षिणासमं सुवैभवं भीष्मसुते शचीसमम् ।। \n\nसरस्वती ते च सरस्वतीसमा भक्तिः पतौ स्याच्च सतां हरौ यथा ।। २६ ।। \n\nइति श्रीमद्गर्गसंहितायां श्रीद्वारकाखण्डे नारदबहुलाश्वसंवादे रुक्मिणीनिर्गमनंनाम पंचमोऽध्यायः ।। ५ ।।"
    }
]