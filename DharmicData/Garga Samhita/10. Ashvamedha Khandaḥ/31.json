[
    {
        "text": "अध्यायः ३१\n\n\nगर्ग उवाच - \n\nस्वस्याः पराजयं दृष्ट्वा सिंहो दैत्यो रुषान्वितः ॥ \n\n निजघान वृकं बाणै रथस्थं खरवाहनः ॥१॥\n\n दृष्ट्वा समागतान्बाणन्वृको वै कृष्णनन्दनः ॥ \n\n चिच्छेद तान्स्वबाणैश्च लीलया प्रधने नृप ॥२॥\n\n पुनश्चिक्षेप बाणान्वै तांश्च चिच्छेद कृष्णजः ॥ \n\n ततः क्रुद्धो रणे राजन्सिंहनामासुरेश्वरः ॥३॥\n\n शरासने समाधत्त वसुसंख्याञ्छिलीमुखान् ॥ \n\n चतुर्भिस्तुरगान्वीरो वृकस्य ह्यनयत्क्षयम् ॥४॥\n\n एकेन ध्वजमत्युग्रं चिच्छेद तरसा हसन् ॥ \n\n एकेन सारथेः कायाच्छिरो भूमावपातयत् ॥५॥\n\n एकेन सगुणं चापमच्छिनत्प्रधने रुषा ॥ \n\n एकेन हृदि विव्याध वृकस्य वेगवान्नृप ॥६॥\n\n तस्य कर्माद्‌भुतं दृष्ट्वा वीरा विस्मयमागताः ॥ \n\n वृकस्तदैव सहसा दैत्यं शक्त्या जघान ह ॥७॥\n\n सा शक्तिस्तत्तनुं भित्त्वा खरं भित्त्वा विनिर्गता ॥ \n\n विवेश भूतले राजन्विवरं पन्नगो यथा ॥८॥\n\n खरो मृत्युं गतस्तत्र दैत्यः शीघ्रं पपात ह ॥ \n\n जगर्ज पुनरुत्थाय सिंहः सिंह इव स्फुटम् ॥९॥\n\n गृहीत्वा विशिखं शूलं चिक्षेप स वृकोपरि ॥ \n\n तमापतंतं जग्राह वृको वामकरेण वै ॥१०॥\n\n तेनैव शत्रुं निजघान राज- \n\n     न्कृष्णस्य पुत्रो बहुरोषयुक्तः ॥ \n\n निर्भिन्नदेहो निपपात भूमौ \n\n     हाहा प्रकुर्वन्स जगाम मृत्युम् ॥११॥\n\n हाहाकारस्तदैवासीद्दानवानां रणांगणे ॥ \n\n पुष्पवर्षं सुराश्चक्रुः जयारावं यदूत्तमाः ॥१२॥\n\n तदा कुशांबः संक्रुद्धो सांबादीन् यादवान्मृधे ॥ \n\n रथस्थः शीघ्रमागत्य सर्वान्विव्याध सायकैः ॥१३॥\n\n तस्य बाणैश्च बहवः पेतुश्छिन्ना महागजाः ॥ \n\n तिर्यग्भूता रथा युद्धे तुरगाश्छिन्नकंधराः ॥१४॥\n\n तथा पदातयस्तत्र शिरोहीना विबाहवः ॥ \n\n इत्थं स मारयन्‌राजन्ननेकान्विचचार ह ॥१५॥\n\n एवं पराक्रमं दृष्ट्वा सांबो जांबवतीसुतः ॥ \n\n कुशांबं चाह्वयामास युद्धार्थे युद्धकोविदः ॥१६॥\n\n सांब उवाच - \n\nआगच्छ वीर सहसा मया सह रणं कुरु ॥ \n\n किमन्यैस्त्रासितैर्दीनैर्निहतैः कोटिभिर्नरैः ॥१७॥\n\n इत्युक्तवन्तमालोक्य कुशांबः प्रहसन्बली ॥ \n\n जघान हृदये तस्य वसुसंख्याञ्छिलीमुखान् ॥१८॥\n\n तदमृष्यन्हरेः पुत्रः स्वकोदंडे दधञ्छरान् ॥ \n\n तताड सप्तभिः शत्रुं दानवं वक्षसोऽन्तरे ॥१९॥\n\n उभौ समरसंरब्धावुभावपि जयैषिणौ ॥ \n\n रेजाते तौ हि संग्रामे यथा षण्मुखतारकौ ॥२०॥\n\n सांबः कुशांबं प्रधने कुशांबः सांबमेव च ॥ \n\n अन्योन्यं सर्पसदृशैर्बाणैरपि ववर्षतुः ॥२१॥\n\n बाणान्धनुषि संधाय शतसंख्यान्स्फुरत्प्रभान् ॥ \n\n अकरोद्विरथं तैश्च सांबं छिन्नशरासनम् ॥२२॥\n\n स छिन्नधन्वा विरथो हताश्वो हतसारथिः ॥ \n\n आरुरोह रथं चान्यं कुपितश्चापसंयुतः ॥२३॥\n\n सांब उवाच - \n\nकुत्र यास्यसि त्वं दैत्य कृत्वा दीर्घं पराक्रमम् ॥ \n\n क्षणमात्रं रणे स्थित्वा पश्य मे विक्रमं परम् ॥२४॥\n\n इत्युक्त्वा सायकं चोग्रं स्वकोदंडे निधाय च ॥ \n\n मंत्रयित्वा च मंत्रेण तद्‌रथे निचखान ह ॥२५॥\n\n अलातचक्रवद्‍भूमौ तेन बाणेन तद्‌रथः ॥ \n\n बभ्राम योजने शीघ्रं ससूतः सतुरंगमः ॥२६॥\n\n भ्रमंतं सरथं दैत्यं दृष्ट्वा प्राह हसन्मुखः ॥ \n\n सांबो जांबवतीपुत्रो बाणं कृत्वा शरासने ॥२७॥\n\n सांब उवाच - \n\nत्वादृशाश्च महावीराः स्वर्गयोग्या भवंति हि ॥ \n\n न राजंते महीमध्ये शक्रतुल्यपराक्रमाः ॥२८॥\n\n तस्माच्च मम बाणेन द्वितीयेन दिवं व्रज ॥ \n\n सरथस्त्वं सदेहश्च मत्कृपातोऽसुरेश्वर ॥२९॥\n\n गगनप्रापकं चास्त्रमित्युक्त्वा विमुमोच सः ॥ \n\n शरेण तेन सरथो विभ्रमन्भूतलान्नृप ॥३०॥\n\n लोकान्बहूनतिक्रम्य जगाम रविमंडलम् ॥ \n\n सहयः सूतसहितस्तत्र सूर्यस्य ज्वालया ॥३१॥\n\n दग्धोऽभूत्तद्‌रथः सद्यो दैत्यो दग्धकलेवरः ॥ \n\n पपात भूतले पुर्यां बल्वलस्य च सन्निधौ ॥३२॥\n\n तस्मिन्निपतिते पापे गते मृत्युं च दानवे ॥ \n\n हाहाकारं ततश्चक्रुर्दैत्याः सर्वे भयान्विताः ॥३३॥\n\n यादवानां ततः सैन्ये नेदुर्दुंदुभयो मुहुः ॥ \n\n पुष्पवर्षं मुदा चक्रुः सांबस्योपरि निर्जराः ॥३४॥\n\n\n\n\n\nइति श्रीगर्गसंहितायां हयमेधखण्डे \n\nसिंहकुशांबोवधो नामैकत्रिंशोऽध्यायः ॥३१॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]