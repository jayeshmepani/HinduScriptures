[
    {
        "text": "अध्यायः ०४\n\n\n  श्रीनारद उवाच -\n\nइत्थं सेनावृतं वीराः प्रद्युम्नं धन्विनां वरम् ॥\n\nश्रीकृष्णबलदेवाभ्यामुग्रसेन उवाच ह ॥१॥\n\nउग्रसेन उवाच -\n\nहे प्रद्युम्न महाप्राज्ञ श्रीकृष्णकृपया त्वरम् ॥\n\nविजित्य नृपतीन् सर्वान् द्वारकामागयिष्यसि ॥२॥\n\nमत्तं प्रमत्तमुन्मत्तं सुप्तं बालं जडं स्त्रियम् ॥\n\nप्रपन्नं विरथं भीतं न रिपुं हंति धर्मवित् ॥३॥\n\nराज्ञो हि परमो धर्म आर्तानामार्तिनिग्रहः ॥\n\nउत्पथानां वधश्चेत्थमाततायी वधार्हणः ॥४॥\n\nपुमान् योषिदुत क्लीब आत्मसंभावितोऽधमः ॥\n\nभूतेषु निरनुक्रोशो नृपाणां तद्वधोऽवधः ॥५॥\n\nनैनो राज्ञः प्रजाभर्तु-र्धर्मयुद्धे वधो द्विषाम् ॥\n\nआदिराज्ञो नृपान्पूर्वं प्राह स्वायंभुवो मनुः ॥६॥\n\nयो रणे निर्भयो भूत्वा कृत्वाङ्‌घ्रिं प्रागतो व्यसुः ॥\n\nस गच्छेद्धाम परमं भित्वा मार्तंडमंडलम् ॥७॥\n\nभयाद्‌रणादुपरतस्त्यक्त्वा युद्धे पतिं च यः ॥\n\nव्रजेद्यः क्षत्रियो भूत्वा स महारौरवं व्रजेत् ॥८॥\n\nसेनां रक्षेत्तु राजा हि सेना राजानमेव हि ॥\n\nसूतः कृच्छ्रगतं रक्षेद्‌रथिनं सारथिं रथी ॥९॥\n\nयूयं च यादवाः सर्वे समर्थबलवाहनाः ॥\n\nकार्ष्णिमेवाभीरक्षंतु कार्ष्णिर्वः परिरक्षतु ॥१०॥\n\nगावो विप्राः सुरा धर्मच्छंदांसि भुवि साधवः ॥\n\nपूजनीयाः सदा सर्वैर्मनुष्यैर्मोक्षकांक्षिभिः ॥११॥\n\nवेदा विष्णुवचो विप्रा मुखं गावस्तनुर्हरेः ॥\n\nअंगानि देवताः साक्षात्साधवो ह्यसवः स्मृताः ॥१२॥\n\nश्रीकृष्णोऽयं हरिः साक्षात्परिपूर्णतमः प्रभुः ॥\n\nयेषां चित्ते स्थितो भक्त्या तेषां तु विजयः सदा ॥१३॥\n\nश्रीनारद उवाच -\n\nशिरसा जगृहुः साक्षादुग्रसेनस्य शासनम् ॥\n\nप्रणेमुर्यादवाः सर्वे कृतांजलिपुटा नृप ॥१४॥\n\nउग्रसेनं नृपं शूरं वसुदेवं बलं हरिम् ॥\n\nननाम कार्ष्णिः शिरसा गर्गाचार्यं महामुनिम् ॥१५॥\n\nश्रीकृष्णबलदेवाभ्यां पुरीं याते नृपेश्वर ॥\n\nदिग्जयार्थी हरेः पुत्रः प्रययौ यादवैः सह ॥१६॥\n\nचतुर्योजनलम्बीत्थं राजमार्गोऽपि यस्य वै ॥\n\nबभौ हेममयैः सर्वैः शिबिरैर्मैथिलेश्वर ॥१७॥\n\nअग्रतो वाहिनीयुक्तः कृतवर्मा महाबलः ॥\n\nध्वजिनीसहितः पश्चादक्रूरो धन्विनां वरः ॥१८॥\n\nतत्पश्चादुद्धवो मंत्री प्रतिमापंचसंयुतः ॥\n\nतत्पश्चात्कृष्णचंद्रस्य सुतास्त्वष्टादश स्मृताः ॥१९॥\n\nययुर्महारथा राजन् ये शताक्षौहिणीयुताः ॥\n\nप्रद्युम्नश्चानिरुद्धश्च दीप्तिमान्भानुरेव च ॥२०॥\n\nसांबो मधुर्बृहद्‌भानुश्चित्रभानुर्वृकोऽरुणः ॥\n\nपुष्करो वेदबाहुश्च श्रुतदेवः सुनंदनः ॥२१॥\n\nचित्रभानुर्विरूपश्च कविर्न्यग्रोध एव च ॥\n\nतत्पश्चात्प्रययुः सर्वे गदाद्याः कृष्णनोदिताः ॥२२॥\n\nभोजवृष्ण्यंधकमधु-शूरसेनदशार्हकाः ॥\n\nऋतुबाणकोटिसंख्या यादवानां प्रकथ्यते ॥\n\nतत्सैन्यसंख्यां नृपते कः करिष्यति भूमिषु ॥२३॥\n\nइत्थं यदूनां चलतां नृपाणां\n\n     विकर्षतां तां महतीं च सेनाम् ॥\n\nकोदंडटंकारयुतोऽभवत्कौ\n\n     धुंकार आताडित दुंदुभीनाम् ॥२४॥\n\nइभेंद्रचीत्कारहयेंद्रहेषणै-\n\n     र्नदद्‌भुशुंडीदृढवीरगर्जनैः ॥\n\nढक्कानिनादैर्यदवस्तडित्स्वनैः\n\n     प्रचंडमेघा इव ते विडिंडिरे ॥२५॥\n\nराजद्‌भुवो मंडलमेव दिग्गजा\n\n     महत्स्वनैस्ते बधिरीकृता इव ॥\n\nसद्योऽथ दुर्गं रिपवो विदुद्रुवु-\n\n     र्निःसाहसाः कौ चलतां महात्मनाम् ॥२६॥\n\nकूर्मास्तु किं काविति के वदंतः\n\n     कुतः क्व गच्छाम इति द्रवंतः ॥\n\nउपद्रवो ह्येष विधे क्व याति\n\n     चचाल लोकैः सहिता चलेति ॥२७॥\n\nछलेन यज्ञस्य हरिः परेश्वरो\n\n     भारं विदेहेश भुवोऽवतारयन् ॥\n\nयोऽभूच्चतुर्व्यूहधरो यदोः कुले\n\n     तस्मै नमोऽनंतगुणाय भूभृते ॥२८॥"
    }
]