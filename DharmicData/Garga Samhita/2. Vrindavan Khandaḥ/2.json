[
    {
        "text": "अध्यायः ०२\n\n\n नन्द उवाच -\n\nहे सन्नन्द महाप्राज्ञ सर्वज्ञोऽसि बहुश्रुतः ।\n\nव्रजमंदलमाहात्म्यं वदतस्ते मुखाच्छ्रुतम् ॥ १ ॥\n\nगिरिर्गोवर्धनो नाम तस्योत्पत्तिंच मे वद ।\n\nकस्मादेनं गिरिवरं गिरिराजं वदन्ति हि ॥ २ ॥\n\nयमुनेयं नदी साक्षात्कस्मात्लोकात्समागताः ।\n\nतन्माहात्म्यं च वद मे त्वमसि ज्ञानिनां वरः ॥ ३ ॥\n\nसन्नन्द उवाच -\n\nएकदा हस्तिनपुरे भीष्मं धर्मभृतां वरम् ।\n\nपप्रच्छ पाण्डुरित्थं तं जनानां चानुशृण्वताम् ॥ ४ ॥\n\nपरिपूर्णतमः साक्षाच्छ्रीकृष्णो भगवान् स्वयम् ।\n\nअसंख्यब्रह्मांडपतिः गोलोकाधिपतिः प्रभुः ॥ ५ ॥\n\nभुवो भारावताराय गच्छन् देवो जनार्दनः ।\n\nराधां प्राह प्रिये भीरु गच्छ त्वमपि भूतले ॥ ६ ॥\n\nराधोवाच -\n\nयत्र वृंदावनं नास्ति न यत्र यमुना नदी ।\n\nयत्र गोवर्धनो नास्ति तत्र मे न मनःसुखम् ॥ ७ ॥\n\nसन्नन्द उवाच -\n\nवेदनागक्रोशभूमिं स्वधाम्नः श्रीहरिः स्वयम् ।\n\nगोवर्धनं च यमुनां प्रेषयामास भूपरि ॥ ८ ॥\n\nवेदनागक्रोशभूमिः सापि चात्र समागता ।\n\nचतुर्विंशद्‌वनैर्युक्ता सर्वलोकैश्च वन्दिता ॥ ९ ॥\n\nभारतात्पश्चिमदिशि शाल्मलीद्वीपमध्यतः ।\n\nगोवर्धनो जन्म लेभे पत्‍न्यां द्रोणाचलस्य च ॥ १० ॥\n\nगोवर्धनोपरि सुराः पुष्पवर्षं प्रचक्रिरे ।\n\nहिमालयसुमेर्वाद्याः शैलाः सर्वे समागताः ॥ ११ ॥\n\nनत्वा प्रदक्षिणीकृत्य पूजां कृत्वा विधानतः ।\n\nगोवर्धनस्य परमां स्तुतिं चक्रुर्महाद्रयः ॥ १२ ॥\n\nशैला ऊचुः -\n\nत्वं साक्षात्कृष्णचंद्रस्य परिपूर्णतमस्य च ।\n\nगोलोके गोगणैर्युक्ते गोपीगोपालसंयुते ॥ १३ ॥\n\nत्वं हि गोवर्धनो नाम वृंदारण्ये विराजसे ।\n\nत्वन्नो गिरीणां सर्वेषां गिरिराजोऽसि सांप्रतम् ॥ १४ ॥\n\nनमो वृंदावनाङ्काय तुभ्यं गोलोकमौलिने ।\n\nपूर्णब्रह्मातपत्राय नमो गोवर्धनाय च ॥ १५ ॥\n\nसन्नन्द उवाच -\n\nइति स्तुत्वाथ गिरयो जग्मुः स्वं स्वं गृहं ततः ।\n\nशैलो गिरिवरः साक्षाद्‌गिरिराज इति स्मृतः ॥ १६ ॥\n\nएकदा तीर्थयायी च पुलस्त्यो मुनिसत्तमः ।\n\nद्रोणाचलसुतं श्यामं गिरिं गोवर्धनं वरम् ॥ १७ ॥\n\nमाधवीलतिकापुष्पं पलभारसमन्वितम् ।\n\nनिर्झरैर्नादितं शान्तं कंदरामंगलायनम् ॥ १८ ॥\n\nतपोयोग्यं रत्‍नमयं शतशृङ्गं मनोहरम् ।\n\nचित्रधातुविचित्रांगं सटंकं पक्षिसंकुलम् ॥ १९ ॥\n\nमृगैः शाखामृगैर्व्याप्तं मयूरध्वनिमंडितम् ।\n\nमुक्तिप्रदं मुमुक्षूणां तं ददर्श महामुनिः ॥ २० ॥\n\nतल्लिप्सुर्मुनिशार्दूलो द्रोणपार्श्वं समागतः ।\n\nपूजितो द्रोणगिरिणा पुलस्त्यः प्राह तं गिरिम् ॥ २१ ॥\n\nपुलस्त्य उवाच -\n\nहे द्रोण त्वं गिरिन्द्रोऽसि सर्वदेवैश्च पूजितः ।\n\nदिव्यौषधिसमायुक्तः सदा जीवनदो नृणाम् ॥ २२ ॥\n\nअर्थी तवांतिके प्राप्तः काशीस्थोऽहं महामुनिः ।\n\nगोवर्धनं सुतं देहि नान्यैर्मेऽत्र प्रयोजनम् ॥ २३ ॥\n\nविश्वेश्वरस्य देवस्य काशीनाम्ना महापुरी ।\n\nयत्र पापी मृतः सद्यः परं मोक्षं प्रयाति हि ॥ २४ ॥\n\nयत्र गंगाऽऽगता साक्षाद्‌विश्वनाथोऽपि यत्र वै ।\n\nतत्रैव स्थापयिष्यामि जातोऽयं मे मनोरथः ॥ २६ ॥\n\nसन्नन्द उवाच -\n\nपुलस्त्यवचनं श्रुत्वा स्वसुतस्नेहविह्वलः ।\n\nअश्रुपूर्णो द्रोणगिरिस्तं मुनिं वाक्यमब्रवीत् ॥ २७ ॥\n\nद्रोण उवाच -\n\nपुत्रस्नेहाकुलोऽहं वै पुत्रो मेऽयमतिप्रियः ।\n\nते शापभयभीतोऽहं वदाम्येनं महामुने ॥ २८ ॥\n\nहे पुत्र गच्छ मुनिना भारते कर्मके शुभे ।\n\nत्रैवर्ग्यं लभ्यते यत्र नृभिर्मोक्षमपि क्षणात् ॥ २९ ॥\n\nगोवर्धन उवाच -\n\nमुने कथं मां नयसि लंबितं योजनाष्टकम् ।\n\nयोजनद्वयमुच्चांगं पंचयोजनविस्तृतम् ॥ ३० ॥\n\nपुलस्त्य उवाच -\n\nउपविश्य करे मे त्वं गच्छ पुत्र यथासुखम् ।\n\nवाहयामि करे त्वां वै यावत्काशीं समागतः ॥ ३१ ॥\n\nगोवर्धन उवाच -\n\nमुने यत्र स्थले भूम्यां स्थापनां मे करिष्यसि ।\n\nकरिष्यामि न चोत्थानं तद्‌भूम्याः शपथो मम ॥ ३२ ॥\n\nपुलस्त्य उवाच -\n\nअहमाशाल्मलिद्वीपान् मर्यादीकृत्य कौसलम् ।\n\nन स्थापनां करिष्यामि शपथस्तेऽपि मे पथि ॥ ३३ ॥\n\nसन्नन्द उवाच -\n\nमुनेः करतले तस्मिन्नारुरोह महाचलः ।\n\nप्रणम्य पितरं द्रोणमश्रुपूर्णाकुलेक्षणः ॥ ३४ ॥\n\nमुनिस्तं दक्षिणकरे धृत्वा गच्छन् शनैः शनैः ।\n\nस्वतेजो दर्शयन् नॄणां प्राप्तोऽभूद्‌व्रजमंडले ॥ ३५ ॥\n\nजातिस्मरो गिरिस्तत्र प्राहेदं पथि चिंतयन् ।\n\nपरिपूर्णतमः साक्षाच्छ्रीकृष्णो भगवान् स्वयम् ॥ ३६ ॥\n\nअखंडब्रह्माण्डपतिर्व्रजेऽत्रावतरिष्यति ।\n\nबाललीलां च कैशोरीं चेष्टां गोपालबालकैः ॥ ३७ ॥\n\nदानलीलां मानलीलां हरिरत्र करिष्यति ।\n\nतस्मान्मया न गन्तव्यं भूमिश्चेयं कलिन्दजा ॥ ३८ ॥\n\nगोलोकाद्‌राधया सार्धं श्रीकृष्णोऽत्रागमिष्यति ।\n\nकृतकृत्यो भविष्यामि कृत्वा तद्दर्शनं परम् ॥ ३९ ॥\n\nएवं विचार्य मनसा भूरि भारं ददौ करे ।\n\nतदा मुनिश्च श्रांतोऽभूद्‌भूतपूर्वं गतस्मृतिः ॥ ४० ॥\n\nकरादुत्तार्य तं शैलं निधाय व्रजमंडले ।\n\nलघुशंकाजयार्थं हि गतोऽभूद्‌भारपीडितः ॥ ४१ ॥\n\nकृत्वा शौचं जले स्नात्वा पुलस्त्यो मुनिसत्तमः ।\n\nउत्तिष्ठेति मुनिः प्राह गिरिं गोवर्धनं परम् ॥ ४२ ॥\n\nनोत्थितं भूरिभाराढ्यं कराभ्यां तं महामुनिः ।\n\nस्वतेजसा बलेनापि गृहीतुमुपचक्रमे ॥ ४३ ॥\n\nमुनिना संगृहीतोऽपि गिरिराजो गिराऽऽर्द्रया ।\n\nन चलालांगुलिं किंचित् तदपि द्रोणनन्दनः ॥ ४४ ॥\n\nसन्नन्द उवाच -\n\nगच्छ गच्छ गिरिश्रेष्ठ भारं मा कुरु मा कुरु ।\n\nमया ज्ञातोऽसि रुष्टस्त्वमभिप्रायं वदाशु मे ॥ ४५ ॥\n\nगोवर्धन उवाच -\n\nमुनेऽत्र मे न दोषोऽस्ति त्वया मे स्थापना कृता ।\n\nकरिष्यामि न चोत्थानं पूर्वं मे शपथः कृतः ॥ ४६ ॥\n\nसन्नन्द उवाच -\n\nपुलस्त्यो मुनिशार्दूलः क्रोधात् प्रचलितेन्द्रियः ।\n\nस्फुरदोष्ठो द्रोणपुत्रं शशाप विगतोद्यमः ॥ ४७ ॥\n\nसन्नन्द उवाच -\n\nगिरे त्वयातिधृष्टेन न कृतो मे मनोरथः ।\n\nतस्मात्तु तिलमात्रं हि नित्यं त्वं क्षीणतां व्रज ॥ ४८ ॥\n\nसन्नन्द उवाच -\n\nकाशीं गते पुलस्त्यर्षावयं गोवर्धनो गिरिः ।\n\nनित्यं संक्षीयते नन्द तिलमात्रं दिने दिने ॥ ४९ ॥\n\nयावद्‌भागीरथी गंगा यावद्‌गोवर्धनो गिरिः ।\n\nतावत्कलेः प्रभावस्तु भविष्यति न कर्हिचित् ॥ ५० ॥\n\nगोवर्धनस्य प्रकटं चरित्रं\n\n     नृणां महापापहरं पवित्रम् ।\n\nमया तवाग्रे कथितं विचित्रं\n\n     सुमुक्तिदं कौ रुचिरं न चित्रम् ॥ ५१ ॥"
    }
]