[
    {
        "text": "परमेशं नमस्कृत्य भरद्वाजमृषिं ततः ।\n\nहरादिन्द्रक्रमायातं ज्ञानं शृणुत सुव्रताः ॥ १,१.१ ॥\n\nनारायणाश्रमे पुण्ये भरद्वाजादयो द्विजाः ।\n\nतेपुः शिवं प्रतिष्ठाप्य तदेकाहितमानसाः ॥ १,१.२ ॥\n\nअथ तान्भावितान्मत्वा कदाचित्त्रिदशाधिपः ।\n\nतदाश्रमपदं भेजे स्वयं तापसवेषभृत् ॥ १,१.३ ॥\n\nस तैः संपूजितः पृष्ट्वा तांश्च सर्वाननामयम् ।\n\nप्रोवाच चोदनाधर्मः किमर्थं नानुवर्त्यते ॥ १,१.४ ॥\n\nत ऊचुर्नन्वयं धर्मश्चोदनाविहितो मुने ।\n\nदेवताराधनोपायस्तपसाभीष्टसिद्धये ॥ १,१.५ ॥\n\nवेदेऽस्ति संहिता रौद्री वाच्या रुद्रश्च देवता ।\n\nसान्निध्यकरणेऽप्यस्मिन् विहितः काल्पिको विधिः ॥ १,१.६ ॥\n\nइत्युक्तेऽपि परं भावं जिज्ञासुः प्रहसन्प्रभुः ।\n\nतानाह मिथ्या ज्ञानं वः शब्दमात्रं हि देवता ॥ १,१.७ ॥\n\nशब्देतरत्वे युगपद्- भिन्नदेशेषु यष्टृषु ।\n\nन सा प्रयाति सांनिध्यं मूर्तत्वदस्मदादिवत् ॥ १,१.८ ॥\n\nन च तत्साधकं किंचित्प्रमाणं भात्यबाधितम् ।\n\nवाक्यं तदन्यथासिद्धं लोकवादाः क्व साधवः ॥ १,१.९ ॥\n\nइत्यनीशवचोवारि- वेलानुन्नोऽब्धिनेव सः ।\n\nशक्रेण न चचालैषां धीशैलः सारगौरवात् ॥ १,१.१० ॥\n\nन जातु देवतामूर्तिरस्मदादिशरीरवत् ।\n\nविशिष्टैश्वर्यसम्पन्ना सातो नैतन्निदर्शनम् ॥ १,१.११ ॥\n\nअथास्त्वेवं घटे न्यायः शब्दत्वादिन्द्रशब्दवत् ।\n\nनादत्ते घटशब्दोऽम्भश्चन्द्रशब्दो न राजते ॥ १,१.१२ ॥\n\nअथान्यविषयं वाक्यमस्तु शक्रादिवाचकम् ।\n\nकर्मरूपादिशब्दानां सार्थकत्वं कथं भवेत् ॥ १,१.१३ ॥\n\nप्रवादोऽप्यखिलो मिथ्या समूलत्वान्न युक्तिमत् ।\n\nन चेदमूलं भूतानां हताः सर्वाः प्रवृत्तयः ॥ १,१.१४ ॥\n\nउपमन्युर्हरं दृष्ट्वा विमन्युरभवन्मुनिः ।\n\nकथं तस्य वचो मिथ्या यस्य वश्यः पयोनिधिः ॥ १,१.१५ ॥\n\nक्रोडीकृतोऽहिपाशेन विषज्वालावलीमुचा ।\n\nहुङ्कृत्य मोचितः पत्या दृष्टः श्वेतो धनैर्जनैः ॥ १,१.१६ ॥\n\nइति वादानुषङ्गेण हरशंसाप्रहर्षितान् ।\n\nसाश्रुगद्गदवाचस्तान् वीक्ष्य प्रीतोऽभवद्धरिः ॥ १,१.१७ ॥\n\nस्वं रूपं दर्शयामास वज्री देवः शतक्रतुः ।\n\nतरुणादित्यसंकाशं स्तूयमानं मरुद्गणैः ॥ १,१.१८ ॥\n\nते तमृग्भिर्यजुर्भिश्च सामभिश्चास्तुवन्नताः ।\n\nसोऽब्रवीदुच्यतां कामो जगत्सु प्रवरोऽपि यः ॥ १,१.१९ ॥\n\nते वव्रिरे शिवज्ञानं श्रूयतामिति सोऽब्रवीत् ।\n\nकिंत्वेकोऽस्तु मम प्रष्टा निखिलश्रोतृसम्मतः ॥ १,१.२० ॥\n\nअथ तेषां भरद्वाजो भगवानग्रणीरभूत् ।\n\nवाग्मी प्रगल्भः पप्रच्छ न्यायतः सुरपूजितम् ॥ १,१.२१ ॥\n\nकथं महेश्वरादेतदागतं ज्ञानमुत्तमम् ।\n\nकिं च चेतसि संस्थाप्य निर्ममे भगवानिदम् ॥ १,१.२२ ॥\n\nसृष्टिकाले महेशानः पुरुषार्थप्रसिद्धये ।\n\nविधत्ते विमलं ज्ञानं पञ्चस्रोतोऽभिलक्षितम् ॥ १,१.२३ ॥\n\nतद्वर्तिवाचकव्रात- वाच्यानष्टौ महेश्वरान् ।\n\nसप्तकोटिप्रसंख्यातान्मन्त्रांश्च परमेऽध्वनि ॥ १,१.२४ ॥\n\nअष्टादशाधिकं चान्यच्छ्रुतं मायाधिकारिणाम् ।\n\nमन्त्रेश्वराणामूर्ध्वाध्व- स्थितेशोपमतेजसाम् ॥ १,१.२५ ॥\n\nतेषु व्यक्तः स भगवानिदं योग्येषु सिद्धये ।\n\nप्रकाशयत्यतोऽन्येषु योऽर्थः समुपपद्यते ॥ १,१.२६ ॥\n\nशिवोद्गीर्णमिदं ज्ञानं मन्त्रमन्त्रेश्वरेश्वरैः ।\n\nकामदत्वात्कामिकेति प्रगीतं बहुविस्तरम् ॥ १,१.२७ ॥\n\nतेभ्योऽवगत्य दृग्ज्योतिर्ज्वालालीढस्मरद्रुमः ।\n\nददावुमापतिर्मह्यं सहस्रैर्भवसंमितैः ॥ १,१.२८ ॥\n\nतत्रापि विस्तरं हित्वा सूत्रैः सारार्थवाचकैः ।\n\nवक्ष्ये निराकुलं ज्ञानं तदुक्तैरेव भूयसा ॥ १,१.२९ ॥\n\nअथानादिमलापेतः सर्वकृत्सर्वविच्छिवः ।\n\nपूर्वव्यत्यासितस्याणोः पाशजालमपोहति ॥ १,२.१ ॥\n\nत्रिपदार्थं चतुष्पादं महातन्त्रं जगत्पतिः ।\n\nसूत्रेणैकेन संहृत्य प्राह विस्तरशः पुनः ॥ १,२.२ ॥\n\nजगज्जन्मस्थितिध्वंस- तिरोभावविमुक्तयः ।\n\nकृत्यं सकारकफलं ज्ञेयमस्यैतदेव हि ॥ १,२.३ ॥\n\nतेन स्वभावसिद्धेन भवितव्यं जगत्कृता ।\n\nअर्वाक्सिद्धेऽनवस्था स्यान्मोक्षो निर्हेतुकोऽपि वा ॥ १,२.४ ॥\n\nचैतन्यं दृक्क्रियारूपं तदस्त्यात्मनि सर्वदा ।\n\nसर्वतश्च यतो मुक्तौ श्रूयते सर्वतोमुखम् ॥ १,२.५ ॥\n\nसदप्यभासमानत्वात्तन्निरुद्धं प्रतीयते ।\n\nवश्योऽनावृतवीर्यस्य सोऽत एवाविमोक्षणात् ॥ १,२.६ ॥\n\nप्रावृतीशबले कर्म मायाकार्यं चतुर्विधम् ।\n\nपाशजालं समासेन धर्मा नाम्नैव कीर्तिताः ॥ १,२.७ ॥\n\nइति वस्तुत्रयस्यास्य प्राक्पादकृतसंस्थितेः ।\n\nचर्यायोगक्रियापादैर्विनियोगोऽभिधास्यते ॥ १,२.८ ॥\n\nविनियोगफलं मुक्तिर्भुक्तिरप्यनुषङ्गतः ।\n\nपरापरविभागेन भिद्येते ते त्वनेकधा ॥ १,२.९ ॥\n\nवेदानसांख्यसदसत्- पादार्थिकमतादिषु ।\n\nससाधना मुक्तिरस्ति को विशेषः शिवागमे ॥ १,२.१० ॥\n\nप्रणेत्रसर्वदर्शित्वान्न स्फुटो वस्तुसंग्रहः ।\n\nउपायाः सफलास्तद्वच्छैवे सर्वमिदं परम् ॥ १,२.११ ॥\n\nवेदान्तेष्वेक एवात्मा चिदचिद्व्यक्तिलक्षितः ।\n\nप्रतिज्ञामात्रमेवेदं निश्चयः किंनिबन्धनः ॥ १,२.१२ ॥\n\nअथ प्रमाणं तत्रात्मा प्रमेयत्वं प्रपद्यते ।\n\nयत्रैतदुभयं तत्र चतुष्टयमपि स्थितम् ॥ १,२.१३ ॥\n\nअद्वैतहानिरेवं स्यान्निष्प्रमाणकतान्यथा ।\n\nभोगसाम्याविमोक्षौ च यौ नेष्टावात्मवादिभिः ॥ १,२.१४ ॥\n\nसांख्यज्ञानेऽपि मिथ्यात्वं कार्ये कारणबुद्धितः ।\n\nअकर्तृभावाद्भोक्तुश्च स्वातन्त्र्यादप्यचित्त्वतः ॥ १,२.१५ ॥\n\nइह सप्त पदार्थाः स्युर्जीवाजीवास्त्रवास्त्रयः ।\n\nसंवरो निर्जरश्चैव बन्धमोक्षावुभावपि ॥ १,२.१६ ॥\n\nस्याद्वादलाञ्छिताश्चैते सर्वेऽनैकान्तिकत्वतः ।\n\nतदेव सत्तदेवासदिति केन प्रमीयते ॥ १,२.१७ ॥\n\nसदन्यदसदन्यच्च तदेवं सिद्धसाध्यता ।\n\nअसज्जघन्यं सच्छ्रेष्ठमित्यपि ब्रुवते बुधाः ॥ १,२.१८ ॥\n\nनैकत्र तदपेक्षातः स्थितमेवोभयं ततः ।\n\nअथ चेत्सदसद्भावः सदायुक्ततरो मतः ॥ १,२.१९ ॥\n\nतत्कर्मसंकरभयादव्यापित्वं च ते जगुः ।\n\nसामान्येतरसम्बन्ध- ज्ञानाभावादचेतसः ॥ १,२.२० ॥\n\nयः प्रागव्यापकः सोऽन्ते कथमन्यादृशो भवेत् ।\n\nस विकासादिधर्मा चेत्ततो दोषपरम्परा ॥ १,२.२१ ॥\n\nषट्पदार्थपरिज्ञानान्मिथ्याज्ञानं निवर्तते ।\n\nरागद्वेषौ ममत्वं च तद्विशेषगुणास्ततः ॥ १,२.२२ ॥\n\nक्रमशो विनिवर्तन्ते देहसंयोगजा यतः ।\n\nसा मुक्तिर्जडतारूपा ततो मुक्तः शवो न किम् ॥ १,२.२३ ॥\n\nचिद्व्यञ्जकस्य कर्मादेः क्षणिकत्वान्मुहुर्मुहुः ।\n\nव्यज्यते जायमानैव क्षणिकेति मता परैः ॥ १,२.२४ ॥\n\nतदसत्कर्मणो भोगादतीतानुभवस्मृतेः ।\n\nस्थितिर्निरन्वये नाशे न स्मृतेर्नापि कर्मणः ॥ १,२.२५ ॥\n\nविनाशलक्षणोऽपैति न मुक्तावप्युपप्लवः ।\n\nन चास्त्यनुभवः कश्चिद्भवावस्था वरं ततः ॥ १,२.२६ ॥\n\nइत्याद्यज्ञानमूढाणां मतमाश्रित्यदुर्धियः ।\n\nअपवर्गमभीप्सन्ति खद्योतात्पावकार्थिनः ॥ १,२.२७ ॥\n\nयत्कैवल्यं पुंस्प्रकृत्योर्विवेकाद्यो वा सर्वं ब्रह्म मत्वा विरामः ।\n\nया वा काश्चिन्मुक्तयः पाशजन्यास्तास्ताः सर्वा भेदमायान्ति सृष्टौ ॥ १,२.२८ ॥\n\nशैवे सिद्धो भाति मूर्ध्नीतरेषां मुक्तः सृष्टौ पुनरभ्येति नाधः ।\n\nविश्वानर्थान्स्वेन विष्टभ्य धाम्ना सर्वेशानानीशितः सर्वदास्ते ॥ १,२.२९ ॥\n\nअथोपलभ्य देहादि वस्तु कार्यत्वधर्मकम् ।\n\nकर्तारमस्य जानीमो विशिष्टमनुमानतः ॥ १,३.१ ॥\n\nवैशिष्ट्यं कार्यवैशिष्ट्याद्दृष्टं लोकस्थितावपि ।\n\nठिस्लस्थल्-लिने अप्पेअर्सस्पर्तो थे चोम्मेन्तर्य्(एद्प्.१०४, लिनेस्४--५)\n\nबुतित्प्रोबब्ल्य्बेलोन्ग्स्तो थे तेतन्दिसॄउओतेदस्पर्तो इत्\n\nइन् ट्रिलोचनऽस्षिद्धान्तार्थसमुच्चय (ईড়् ंष्ट्.२०६, प्.६२ अन्द्ट्.२८४, प्.१३३).\n\nयद्यथा यादृशं यावत्कार्यं तत्कारणं तथा ।\n\nनित्यं कालानवच्छेदाद्द्वैतत्यान्न प्रदेशगम् ॥ १,३.२ ॥\n\nक्रमाक्रमसमुत्पत्तेः क्रमाद्युत्पत्तिशक्तिमत् ।\n\nतस्यास्ति करणं येन दृष्टा नाकरणा कृतिः ॥ १,३.३ ॥\n\nअनागामि च तज्ज्ञेयं कार्यस्यानादिसंस्थितेः ।\n\nकरणं च न शक्त्यन्यच्छक्तिर्नाचेतना चितः ॥ १,३.४ ॥\n\nविषयानियमादेकं बोधे कृत्ये च तत्तथा ।\n\nकार्यं न स्थितिजन्मादि बीजस्य प्रकृतेरणोः ॥ १,३.५ ॥\n\nपारिशेष्यान्महेशस्य मुक्तस्य शिव एव सः ।\n\nसम्बन्धाग्रहणे बाधा मानस्याभ्येति कस्यचित् ॥ १,३.६ ॥\n\nसा परस्यापि धूमोऽन्यो गिरौ माहानसाद्यतः ।\n\nलोके वपुष्मतो दृष्टं कृत्यं सोऽप्यस्मदादिवत् ॥ १,३.७ ॥\n\nमूलाद्यसम्भवाच्छाक्तं वपुर्नो तादृशं प्रभोः ।\n\nतद्वपुः पञ्चभिर्मन्त्रैः पञ्चकृत्योपयोगिभिः ॥ १,३.८ ॥\n\nईशतत्पुरुषाघोर- वामाजैर्मस्तकादिकम् ।\n\nईष्टे येन जगत्सर्वं गुणेनोपरिवर्तिना ॥ १,३.९ ॥\n\nस मूर्धसमदेशत्वान्मूर्धा नावयवस्तनोः ।\n\nतस्य तस्य तनुर्या पूस्तस्यामुषति येन सः ॥ १,३.१० ॥\n\nतत्त्राणाद्व्यञ्जनाच्चापि स तत्पुरुषवक्त्रकः ।\n\nहृदयं बोधपर्यायः सोऽस्याघोरः शिवो यतः ॥ १,३.११ ॥\n\nपरिग्रहस्य घोरत्वाद्घोरोक्तिरुपचारतः ।\n\nवामस्त्रिवर्गवामत्वाद्रहस्यश्च स्वभावतः ।\n\nवामं धाम परं गुह्यं यस्यासौ वामगुह्यकः ॥ १,३.१२ ॥\n\nसद्योऽणूनां मूर्तयः सम्भवन्ति यस्येच्छातस्तेन सद्योऽभिधानः ।\n\nसद्यो मूर्तीर्योगिनां वा विधत्ते सद्योमूर्तिः कृत्यशैघ्र्यान्न मूर्तेः ॥ १,३.१३ ॥\n\nइत्थं शक्तिः कुर्वती देहकृत्यं देहाभावादुच्यते देहशब्दैः ।\n\nतस्या भेदा येऽपि वामादयः स्युस्तेऽपि प्रोक्ताः कृत्यभेदेन सद्भिः ॥ १,३.१४ ॥\n\nस इत्थंविग्रहोऽनेन करणेनाहतौजसा ।\n\nकरोति सर्वदा कृत्यं यदा यदुपपद्यते ॥ १,४.१ ॥\n\nतत्रादौ केवलाणूनां योग्यानां कुरुतेऽष्टकम् ।\n\nवामादिशक्तिभिर्युक्तं सप्तकोटिपरिच्छदम् ॥ १,४.२ ॥\n\nतेषामनन्तः सूक्ष्मश्च तथा चैव शिवोत्तमः ।\n\nएकनेत्रैकरुद्रौ च त्रिमूर्तिश्चामितद्युतिः ॥ १,४.३ ॥\n\nश्रीकण्ठश्च शिखण्डी च राजराजेश्वरेश्वराः ।\n\nईषदप्राप्तयोगत्वान्नियोज्याः परमेष्ठिनः ॥ १,४.४ ॥\n\nसर्वज्ञत्वादियोगेऽपि नियोज्यत्वं मलांशतः ।\n\nपरस्परं विशिष्यन्ते मन्त्राश्चैवमधः स्थिताः ॥ १,४.५ ॥\n\nते च मन्त्रेश्वरव्यक्त- शिवशक्तिप्रचोदिताः ।\n\nकुर्वन्त्यनुग्रहं पुंसां यदा येषां स युज्यते ॥ १,४.६ ॥\n\nप्रयोक्तृदेहसापेक्षं तदर्धमखिलेऽध्वनि ।\n\nकृत्वाधिकारं स्थित्यन्ते शिवं विशति सेश्वरम् ॥ १,४.७ ॥\n\nविनाधिकरणेनान्यत्प्रधानविकृतेरधः ।\n\nकृत्वाधिकारमीशेष्टमपैति स्वाध्वसंहृतौ ॥ १,४.८ ॥\n\nततोऽनन्ताद्यभिव्यक्तः पतीनां ग्रन्थितत्त्वतः ।\n\nकलाद्यारब्धदेहानां करोत्यष्टादशं शतम् ॥ १,४.९ ॥\n\nतानप्याविश्य भगवान् साञ्जनान् भुवनाधिपान् ।\n\nयेभ्यः सर्वमिदं येषां शक्तिः कर्मनिबन्धना ॥ १,४.१० ॥\n\nप्रणेतॄण्पशुशास्त्राणां पशूंस्तदनुवर्तकान् ।\n\nस्वसाध्यकारकोपेतान् कालधामावधिस्थितान् ॥ १,४.११ ॥\n\nस्थितौ सकारकानेतान् समाक्रम्य स्वतेजसा ।\n\nयुनक्ति स्वार्थसिद्ध्यर्थं भूतैरनभिलक्षितः ॥ १,४.१२ ॥\n\nभोगसाधनमाक्षिप्य कृत्वा कारणसंश्रयम् ।\n\nतच्च सात्मकमाक्रम्य विश्रमायावतिष्ठते ॥ १,४.१३ ॥\n\nभविनां भवखिन्नानां सर्वभूतहितो यतः ।\n\nस्वापावसानमासाद्य पुनः प्राग्वत्प्रवर्तते ॥ १,४.१४ ॥\n\nस्वापेऽप्यास्ते बोधयन्बोधयोग्यान् रोध्यान्रुन्धन्पाचयन् कर्मिकर्म ।\n\nमायाशक्तीर्व्यक्तियोग्याः प्रकुर्वन् पश्यन्सर्वं यद्यथा वस्तुजातम् ॥ १,४.१५ ॥\n\nतमःशक्त्यधिकारस्य निवृत्तेस्तत्परिच्युतौ ।\n\nव्यनक्ति दृक्क्रियानन्त्यं जगद्बन्धुरणोः शिवः ॥ १,५.१ ॥\n\nयान्विमोचयति स्वापे शिवाः सद्यो भवन्ति ते ।\n\nसंहृतौ वा समुद्भूतावणवः पतयोऽथवा ॥ १,५.२ ॥\n\nरुद्रमन्त्रपतीशान- पदभाजो भवन्ति ते ।\n\nस्थितौ याननुगृह्णाति गुरुमास्थाय चिद्वतः ॥ १,५.३ ॥\n\nयेषां शरीरिणां शक्तिः पतत्यपि निवृत्तये ।\n\nतेषां तल्लिङ्गमौत्सुक्यं मुक्तौ द्वेषो भवस्थितौ ॥ १,५.४ ॥\n\nभक्तिश्च शिवभक्तेषु श्रद्धा तच्छासके विधौ ।\n\nअनेनानुमितिः शिष्ट- हेतोः स्थूलधियामपि ॥ १,५.५ ॥\n\nपशुदृग्योगसिद्धानां कर्मव्यक्तिद्वयं समम् ।\n\nज्येष्ठादिफलयोग्यानां साधिकारासु मुक्तिषु ॥ १,५.६ ॥\n\nउपायादरवैशिष्ट्यान्मृग्यते तत्त्रयं पुनः ।\n\nद्वयोर्व्यक्तिकरः कश्चिच्च्युतिसिद्धिविलक्षितः ॥ १,५.७ ॥\n\nईषदर्धनिवृत्ते तु रोधकत्वे तमःपतेः ।\n\nभवन्त्येतानि लिङ्गानि किंचिच्छिष्टे च देहिनाम् ॥ १,५.८ ॥\n\nयोग्यतात्रयमप्येतत्समतीत्य महेश्वरः ।\n\nस्वापेऽनुमनुगृह्णाति साधिकारमिदं यतः ॥ १,५.९ ॥\n\nसर्गमूले तृतीयायां स्वापवद्भूतसंहृतौ ।\n\nस यद्व्यपास्य क्रियते तद्विधो योऽणुरुच्यते ॥ १,५.१० ॥\n\nतथा बीजं शरीरादेः पाचयत्यानिवेशनात् ।\n\nन योग्यताङ्गमभजत्सद्यः स्यादौषधादिवत् ॥ १,५.११ ॥\n\nपाकार्हमपि तत्पक्तुं नेशत्यात्मानमात्मना ।\n\nधर्मसामान्य एवायं सर्वस्य परिणामिनः ॥ १,५.१२ ॥\n\nसर्वज्ञः सर्वकर्तृत्वात्साधनाङ्गफलैः सह ।\n\nयो यज्जानाति कुरुते स तदेवेति सुस्थितम् ॥ १,५.१३ ॥\n\nतच्चास्यावृतिशून्यत्वान्न व्यञ्जकमपेक्षते ।\n\nतन्न सांशयिकं तस्माद्विपरीतं न जातुचित् ॥ १,५.१४ ॥\n\nयानि व्यञ्जकमीक्षन्ते वृतत्वान्मलशक्तिभिः ।\n\nव्यञ्जकस्यानुरोधेन तानि स्युर्व्याहतान्यपि ॥ १,५.१५ ॥\n\nनाध्यक्षं नापि तल्लैङ्गं न शाब्दमपि शाङ्करम् ।\n\nज्ञानमाभाति विमलं सर्वदा सर्ववस्तुषु ॥ १,५.१६ ॥\n\nतदेकं विषयानन्त्याद्भेदानन्त्यं प्रपद्यते ।\n\nकर्तृत्वं तदभिन्नत्वात्तद्वदेवोपचारतः ॥ १,५.१७ ॥\n\nसत्तस्वरूपकरणार्थविधेयदृग्भिर्लेशोदिताभिरिति ये विदुरीशतत्त्वम् ।\n\nते मोचयन्ति भविनो भवपङ्कमग्नान्नो विस्तरेण पुरुषाः पशुपाशरूपम् ॥ १,५.१८ ॥\n\nअथ विश्वनिमित्तस्य प्राप्तं लक्षणमात्मनः ।\n\nतदीशोक्तौ गतप्रायं तथाप्युद्देश उच्यते ॥ १,६.१ ॥\n\nकार्यं क्षित्यादि कर्तेशस्तत्कर्तुर्नोपयुज्यते ।\n\nन स्वार्थमप्यचिद्भावान्नानर्थ्यं कर्तृगौरवात् ॥ १,६.२ ॥\n\nपारिशेष्यात्परार्थं तत्क्षेत्रज्ञः स परस्तयोः ।\n\nपरो देहस्तदर्थत्वात्परार्थाः क्ष्मादयो ननु ॥ १,६.३ ॥\n\nकायोऽप्यचित्त्वादान्यार्थ्यं सुतरां प्रतिपद्यते ।\n\nचेतनश्चेन्न भोग्यत्वाद्विकारित्वाच्च जातुचित् ॥ १,६.४ ॥\n\nभोग्या विकारिणो दृष्टाश्चिद्विहीनाः पटादयः ।\n\nयस्मिन्सति च सत्त्वाद्वा न सत्यपि शवे चितिः ॥ १,६.५ ॥\n\nपरिणामसय्वैशिष्ट्यादस्ति चेत्न स्मृतिस्तदा ।\n\nनाप्येवं सुप्रतीतत्वात्स्मर्ता कायेतरोऽस्त्यतः ॥ १,६.६ ॥\n\nनाव्यापको न क्षणिको नैको नापि जडात्मकः ।\n\nनाकर्ता भिन्नचिद्योगी पाशान्ते शिवताश्रुतेः ॥ १,६.७ ॥\n\nअथाविद्यादयः पाशाः कथ्यन्ते लेशतोऽधुना ।\n\nयेषामपाये पतयो भवन्ति जगतोऽणवः ॥ १,७.१ ॥\n\nपाशाभावे पारतन्त्र्यं वक्तव्यं किन्निबन्धनम् ।\n\nस्वाभाविकं चेन्मुक्तेषु मुक्तशब्दो निवर्तते ॥ १,७.२ ॥\n\nबन्धशून्यस्य वशिता दृष्टा बद्धस्य वश्यता ।\n\nएतावती ते बद्धत्व- मुक्तत्वे बद्धमुक्तयोः ॥ १,७.३ ॥\n\nतत्पारतन्त्र्यं बद्धत्वं तस्मिन्नित्ये चिदादिवत् ।\n\nमुक्तिसाधनसंदोहो व्यर्थोऽलमनया धिया ॥ १,७.४ ॥\n\nनित्यव्यापकचिच्छक्ति- निधिरप्यर्थसिद्धये ।\n\nपाशवं शाम्भवं वापि नान्विष्यत्यन्यथा बलम् ॥ १,७.५ ॥\n\nतदावरणमस्याणोः पञ्चस्रोतसि शाङ्करे ।\n\nपर्यायैर्बहुभिर्गीतमदृष्टं पशुभिः सदा ॥ १,७.६ ॥\n\nपशुत्वपशुनीहार- मृत्युमूर्च्छामलाञ्जनैः ।\n\nअविद्यावृतिरुग्ग्लानि- पापमूलक्षपादिभिः ॥ १,७.७ ॥\n\nतदेकं सर्वभूतानामनादि निबिडं महत् ।\n\nप्रत्यात्मस्थस्वकालान्ता- पायिशक्तिसमूहवत् ॥ १,७.८ ॥\n\nतदनादिस्थमर्वाग्वा तद्धेतुस्तदतोऽन्यथा ।\n\nरुणद्धि मुक्तानेवं चेन्मोक्षे यत्नस्ततो मृषा ॥ १,७.९ ॥\n\nतदेकं बहुसंख्यं तु तादृगुत्पत्तिमद्यतः ।\n\nकिन्तु तच्छक्तयोऽनेका युगपन्मुक्त्यदर्शनात् ॥ १,७.१० ॥\n\nतासां माहेश्वरी शक्तिः सर्वानुग्राहिका शिवा ।\n\nधर्मानुवर्तनादेव पाश इत्युपचर्यते ॥ १,७.११ ॥\n\nपरिणामयत्येताश्च रोधान्तं कार्कचित्त्विषा ।\n\nयदोन्मीलनमाधत्ते तदानुग्राहिकोच्यते ॥ १,७.१२ ॥\n\nशम्भोश्चिदाद्यनुग्राह्यं तद्विरोधितया मिथः ।\n\nयुगपन्न क्षमं शक्तिः सर्वानुग्राहिका कथम् ॥ १,७.१३ ॥\n\nकथं भूतोपकारार्थं प्रवृत्तस्य जगत्प्रभोः ।\n\nअपकारकमाविश्य युज्यते तुन्नतोदनम् ॥ १,७.१४ ॥\n\nन तोदनाय कुरुते मलस्याणोरनुग्रहम् ।\n\nकिन्तु यत्क्रियते किञ्चित्तदुपायेन नान्यथा ॥ १,७.१५ ॥\n\nन साधिकारे तमसि मुक्तिर्भवति कस्यचित् ।\n\nअधिकारोऽपि तच्छक्तेः परिणामान्निवर्तते ॥ १,७.१६ ॥\n\nसोऽपि न स्वत एव स्यादपि योग्यस्य वस्तुनः ।\n\nसर्वथा सर्वदा यस्माच्चित्प्रयोज्यमचेतनम् ॥ १,७.१७ ॥\n\nयथा क्षारादिना वैद्यस्तुदन्नपि न रोगिणम् ।\n\nकोटाविष्टार्थदायित्वाद्दुःखहेतुः प्रतीयते ॥ १,७.१८ ॥\n\nसर्वगत्वान्महेशस्य नाधिष्ठानं विहन्यते ।\n\nन च यत्रास्ति कर्तव्यं तस्मिन्नौदास्यमेति सः ॥ १,७.१९ ॥\n\nधर्मिणोऽनुग्रहो नाम यत्तद्धर्मानुवर्तनम् ।\n\nन सोऽस्ति कस्यचिज्जातु यः पत्या नानुवर्तते ॥ १,७.२० ॥\n\nगताधिकारनीहार- वीर्यस्य सत एधते ।\n\nपशोरनुग्रहोऽन्यस्य तादर्थ्यादस्ति कर्मणः ॥ १,७.२१ ॥\n\nबोद्धृत्वपरिणामित्व- धर्मयोरनुवर्तनम् ।\n\nमलस्य साधिकारस्य निवृत्तेस्तत्परिच्युतौ ॥ १,७.२२ ॥\n\nइत्येवं यौगपद्येन क्रमात्सुघत एव हि ।\n\nमायायाः साधिकारायाः कर्मणश्चोक्त एव सः ॥ १,७.२३ ॥\n\nअथेन्द्रियशरीरार्थैश्चिद्योगस्यानुमीयते ।\n\nनिमित्तमागामिभावाद्यतो नागाम्यहेतुमत् ॥ १,८.१ ॥\n\nतस्य प्रदेशवर्तित्वाद्वैचित्र्यात्क्षणिकत्वतः ।\n\nप्रतिपुंनियतत्वाच्च सन्ततत्वाच्च तद्गुणम् ॥ १,८.२ ॥\n\nईशाविद्याद्यपेक्षित्वात्सहकारि तदुच्यते ।\n\nकर्म व्यापारजन्यत्वाददृष्टं सूक्ष्मभावतः ॥ १,८.३ ॥\n\nजनकं धारकं भोग्यमध्यात्मादित्रिसाधनम् ।\n\nतत्सत्यानृतयोनित्वाद्धर्माधर्मस्वरूपकम् ॥ १,८.४ ॥\n\nस्वापे विपाकमभ्येति तत्सृष्टावुपयुज्यते ।\n\nमायायां वर्तते चान्ते नाभुक्तं लयमेति च ॥ १,८.५ ॥\n\nइति मायादिकालान्त- प्रवर्तकमनादिमत् ।\n\nकर्म व्यञ्जकमप्येतद्रोधि सद्यन्न मुक्तये ॥ १,८.६ ॥\n\nअथ सर्वज्ञवाक्येन प्रतिपन्नस्य लक्षणम् ।\n\nकथ्यते ग्रन्थिपाशस्य किञ्चिद्युक्त्यापि लेशतः ॥ १,९.१ ॥\n\nतदेकमशिवं बीजं जगतश्चित्रशक्तिमत् ।\n\nसहकार्यधिकारान्त- संरोधि व्याप्यनश्वरम् ॥ १,९.२ ॥\n\nकर्तानुमीयते येन जगद्धर्मेण हेतुना ।\n\nतेनोपादानमप्यस्ति न पटस्तन्तुभिर्विना ॥ १,९.३ ॥\n\nतदचेतनमेव स्यात्कार्यस्याचित्त्वदर्शनात् ।\n\nप्राप्तः सर्वहरो दोषः कारणानियमोऽन्यथा ॥ १,९.४ ॥\n\nयद्यनित्यमिदं कार्यं कस्मादुत्पद्यते पुनः ।\n\nअव्यापि चेत्कुतस्तत्स्यात्सर्वेषां सर्वतोमुखम् ॥ १,९.५ ॥\n\nयदनेकमचित्तत्तु दृष्टमुत्पत्तिधर्मकम् ।\n\nन तदुत्पत्तिमत्तस्मादेकमभ्युपगम्यताम् ॥ १,९.६ ॥\n\nपटस्तन्तुगणाद्दृष्टः सर्वमेकमनेकतः ।\n\nतदप्यनेकमेकस्मादेव बीजात्प्रजायते ॥ १,९.७ ॥\n\nयेषां चिद्धर्मकाद्धेतोरचिदप्युपजायते ।\n\nतेषां धूमेन लिङ्गेन जलं किं नानुमीयते ॥ १,९.८ ॥\n\nभूतावधि जगद्येषां कारणं परमाणवः ।\n\nतेषां पूर्वोदिताद्धेतोर्ज्ञातैव ज्ञानसूक्ष्मता ॥ १,९.९ ॥\n\nशरीरादेः शरीरादि यदि तन्निखिलात्यये ।\n\nका वार्ता नाखिलध्वंसो न सर्वज्ञो मृषा वदेत् ॥ १,९.१० ॥\n\nएकदेशेऽपि यो धर्मः प्रतीतो यस्य धर्मिणः ।\n\nस तस्य सर्वतः केन जायमानो निवार्यते ॥ १,९.११ ॥\n\nकोटिशो मरणं दृष्ट्वा संहतानां शरीरिणाम् ।\n\nसोऽपि प्रतीयते कालो यत्राशेषजनक्षयः ॥ १,९.१२ ॥\n\nतदाधाराणि कार्याणि शक्तिरूपाणि संहृतौ ।\n\nविवृतौ व्यक्तिरूपाणि व्याप्रियन्तेऽर्थसिद्धये ॥ १,९.१३ ॥\n\nतन्त्वादिकारकादानं पटासत्त्वे पटार्थिनः ।\n\nसत्त्वे कारकशब्दोऽपि व्यपैतीति हतं जगत् ॥ १,९.१४ ॥\n\nसाफल्यमसदुत्पत्तावस्तु कारकवस्तुनः ।\n\nउत्पादयतु सर्वस्मात्सर्वः सर्वमभीप्सितम् ॥ १,९.१५ ॥\n\nअथाशक्यं यतः शक्यमत्र वः किं नियामकम् ।\n\nन च पश्यामि तत्किंचित्शक्तिश्चेत्सिद्धसाध्यता ॥ १,९.१६ ॥\n\nअन्यथा कारकव्रात- प्रवृत्त्यनुपपत्तितः ।\n\nश्रुतिरादानमर्थश्च व्यपैतीत्यपि तद्धतम् ॥ १,९.१७ ॥\n\nअथास्त्युत्पादिका शक्तिर्न कार्यं शक्तिरूपकम् ।\n\nतयोर्विशेषणं वाच्यं नैतत्पश्यामि किञ्चन ॥ १,९.१८ ॥\n\nतस्मान्नियामिका जन्य- शक्तिः कार[ण]वस्तुनः ।\n\nसान्वयव्यतिरेकाभ्यां रूढितो वावसीयते ॥ १,९.१९ ॥\n\nतद्व्यत्किर्जननं नाम तत्कारकसमाश्रयात् ।\n\nतेन तन्तुगताकारं पटाकारावरोधकम् ॥ १,९.२० ॥\n\nवेमादिनापनीयाथ पटव्यक्तिः प्रकाश्यते ।\n\nयथा कटादिगूढस्य पटादेस्तद्व्युदासतः ।\n\nनासतः क्रियते व्यक्तिः कलादेर्ग्रन्थितस्तथा ॥ १,९.२१ ॥\n\nग्रन्थिजन्यं कलाकाल- विद्यारागनृमातरः ।\n\nगुणधीगर्वचित्ताक्ष- मात्राभूतान्यनुक्रमात् ॥ १,१०.१ ॥\n\nविधत्ते देहसिद्ध्यर्थं यत्साक्षाद्यत्पदान्तरात् ।\n\nयथा युनक्ति यद्धेतोस्तादृक्तदधुनोच्यते ॥ १,१०.२ ॥\n\nकर्तृशक्तिरणोर्नित्या विभ्वी चेश्वरशक्तिवत् ।\n\nतमश्च्छन्नतयार्थेषु नाभाति निरनुग्रहा ॥ १,१०.३ ॥\n\nतदनुग्राहकं तत्त्वं कलाख्यं तैजसं हरः ।\n\nमायां विक्षोभ्य कुरुते प्रवृत्त्यङ्गं परं हि तत् ॥ १,१०.४ ॥\n\nतेन प्रदीपकल्पेन तदास्वच्छचितेरणोः ।\n\nप्रकाशयत्येकदेशं विदार्य तिमिरं घनम् ॥ १,१०.५ ॥\n\nकल इत्येष यो धातुः संख्याने प्रेरणे च सः ।\n\nप्रोत्सारणं प्रेरणं सा कुर्वती तमसः कला ॥ १,१०.६ ॥\n\nइत्येतदुभयं विप्र संभूयानन्यवत्स्थितम् ।\n\nभोगक्रियाविधौ जन्तोर्निजगुः कर्तृकारकम् ॥ १,१०.७ ॥\n\nएवं व्यक्तक्रियाशक्तिर्दिदृक्षुर्गोचरं दृशः ।\n\nभजत्यनुग्रहापेक्षं स्वयं द्रष्टुमशक्नुवत् ॥ १,१०.८ ॥\n\nतदर्थं क्षोभयित्वेशः कलामेव जनिक्षमाम् ।\n\nतत्त्वं विद्याख्यमसृजत्करणं परमात्मनः ॥ १,१०.९ ॥\n\nतेन प्रकाशरूपेण ज्ञानशक्तिप्ररोचिना ।\n\nसर्वकारकनिष्पाद्यमवैति विषयं परम् ॥ १,१०.१० ॥\n\nतदभिव्यक्तचिच्छक्ति- दृष्टार्थोऽप्यपिपासितः ।\n\nनैति तं जनकं रागं तस्मादेवासृजत्प्रभुः ॥ १,१०.११ ॥\n\nस तेन रञ्जितो भोग्यं मलीमसमपि स्पृहन् ।\n\nआदत्ते न च भुञ्जानो विरागमधिगच्छति ॥ १,१०.१२ ॥\n\nइति प्रवृत्तः करणैः कार्यरूढैः सभौवनैः ।\n\nभोगभूमिषु ना भुङ्क्ते भोगान्कालानुवर्तिनः ॥ १,१०.१३ ॥\n\nतुट्यादिप्रत्ययस्यार्थः कालो मायासमुद्भवः ।\n\nकलयन्ना समुत्थानान्नियत्या नियतं पशुम् ॥ १,१०.१४ ॥\n\nससाधनस्य भोगस्य कर्मतन्त्रतया जगुः ।\n\nकेचिन्नियामकं कर्म यदन्यदतिरिच्यते ॥ १,१०.१५ ॥\n\nभोगोऽर्थः सर्वतत्त्वानां सोऽपि कर्मनिबन्धनः ।\n\nकर्मैवास्तु शरीरादि ततः सर्वमपार्थकम् ॥ १,१०.१६ ॥\n\nअथ देहादिसापेक्षं तत्पुमर्थप्रसाधकम् ।\n\nततो नियतिसापेक्षमस्तु कर्म नियामकम् ॥ १,१०.१७ ॥\n\nपुंस्तत्त्वं तत एवाभूत्पुंस्प्रत्ययनिबन्धनम् ।\n\nआपूरकं प्रधानादेर्भौवनेरुद्रसंश्रयम् ॥ १,१०.१८ ॥\n\nततः प्राधानिकं तत्त्वं कलातत्त्वादजीजनत् ।\n\nसप्तग्रन्थिनिदानस्य यत्तद्गौणस्य कारणम् ॥ १,१०.१९ ॥\n\nततो बुद्ध्याद्युपादानं गौणं सत्त्वं रजस्तमः ।\n\nतद्वृत्तयः प्रकाशाद्याः प्रसिद्धा एव भूयसा ॥ १,१०.२० ॥\n\nत्रयो गुणास्तथाप्येकं तत्त्वं तदवियोगतः ।\n\nएकैकश्रुतिरेतेषां वृत्त्याधिक्यनिबन्धना ॥ १,१०.२१ ॥\n\nन तदस्ति जगत्यस्मिन् वस्तु किञ्चिदचेतनम् ।\n\nयन्न व्याप्तं गुणैर्यस्मिन्नेको वामिश्रको गुणः ॥ १,१०.२२ ॥\n\nबुद्धितत्त्वं ततो नाना- भावप्रत्ययलक्षणम् ।\n\nपरं तदात्मनो भोग्यं वक्ष्यमाणार्थसंस्कृतम् ॥ १,१०.२३ ॥\n\nभावा बुद्धिगुणा धर्म- ज्ञानवैराग्यभूतयः ।\n\nसात्त्विका व्यत्ययेनैते रागमुत्सृज्य तामसाः ॥ १,१०.२४ ॥\n\nप्रत्ययास्तदुपादानास्तेऽष्टौ नव चतुर्गुणाः ।\n\nसप्त पञ्च च विख्याताः सिद्ध्याद्या वर्गशो मुने ॥ १,१०.२५ ॥\n\nभावाः सप्रत्ययास्तेषां लेशाल्लक्षणमुच्यते ।\n\nसांसिद्धिका वैनयिकाः प्राकृताश्च भवन्त्यणोः ॥ १,१०.२६ ॥\n\nविशिष्टधर्मसंस्कार- समुद्दीपितचेतसाम् ।\n\nगुणः सांसिद्धिको भाति देहाभावेऽपि पूर्ववत् ॥ १,१०.२७ ॥\n\nलोकधीगुरुशास्त्रेभ्यो भाति वैनयिको गुणः ।\n\nसमर्जितो वैनयिको मनोवाक्तनुचेष्टया ॥ १,१०.२८ ॥\n\nप्राकृतो देहसंयोगे व्यक्तः स्वप्नादिबोधवत् ।\n\nस्वर्गो मुक्तिः प्रकृतित्वा- विघातौ योनिक्रान्तिर्निरयावाप्तिबन्धौ ।\n\nरूपेष्वर्था वैनयप्राकृतेषु सम्पद्यन्ते सविघाताः क्रमेण ॥ १,१०.२९ ॥\n\nवश्याक्रान्तिस्तत्परिज्ञानयोगो भोगानिच्छा विघ्नसंघव्यपायः ।\n\nभोगासक्तिर्न्यक्कृतिर्देहलब्धिर्विघ्नश्चार्थास्तेषु सांसिद्धिकेषु ॥ १,१०.३० ॥\n\nअथ सिद्ध्यादिवर्गाणां लेशात्सामान्यलक्षणम् ।\n\nकथ्यते विप्लवो मा भूत्समासोक्तेः प्रभेदशः ॥ १,११.१ ॥\n\nपुंस्प्रकृत्यादिविषया बुद्धिर्या सिद्धिरत्र सा ।\n\nतुष्टिर्नुरकृतार्थस्य कृतार्थोऽस्मीति या मतिः ॥ १,११.२ ॥\n\nअशक्तिः कारकापाये सदर्थाप्रभविष्णुता ।\n\nकिञ्चित्सामान्यतोऽन्यत्र मतिरन्या विपर्ययः ॥ १,११.३ ॥\n\nप्रकाशकतया सिद्धिर्व्यक्तादेः सत्त्वभावजा ।\n\nप्रकाशार्थप्रवृत्तत्वाद्रजोंशप्रभवपि च ॥ १,११.४ ॥\n\nतुष्टिर्मिथ्यास्वरूपत्वात्तमोगुणनिबन्धना ।\n\nसुखरूपतया ब्रह्मन् सात्त्विक्यप्यवसीयते ॥ १,११.५ ॥\n\nअशक्तिरप्रवृत्तत्वात्तामसी दुःखभावतः ।\n\nराजस्यपि गुणो दृष्टः कार्ये कारणसंश्रयः ॥ १,११.६ ॥\n\nविपर्ययस्तमोयोनिर्मिथ्यारूपतया स च ।\n\nसामान्यमात्रकाभासात्सत्त्वात्मेति विनिश्चितः ॥ १,११.७ ॥\n\nइति बुद्धिप्रकाशोऽयं भावप्रत्ययलक्षणः ।\n\nबोध इत्युच्यते बोध- व्यक्तिभूमितया पशोः ॥ १,११.८ ॥\n\nबुद्धिर्बोधनिमित्तं चेद्विद्या तद्व्यतिरिच्यते ।\n\nरागोऽपि सत्यवैराग्ये कलायोनिः करोति किम् ॥ १,११.९ ॥\n\nव्यञ्जकान्तरसद्भावे व्यञ्जकं यद्यपार्थकम् ।\n\nमनोदेवार्थसद्भावे सति धीरप्यनर्थिका ॥ १,११.१० ॥\n\nअथैवं ब्रुवते केचित्करणत्वविवक्षया ।\n\nसोऽपि देवैर्मनःषष्ठैः पक्षोऽनैकान्तिकः स्मृतः ॥ १,११.११ ॥\n\nअथैकविनियोगित्वे सत्येकमतिरिच्यते ।\n\nश्रोत्रदृक्पाणिपादादि ततो भिन्नार्थमस्तु नुः ॥ १,११.१२ ॥\n\nन चैकविनियोगित्वं विद्याबुद्ध्योः कथञ्चन ।\n\nविनियोगान्तरद्वारा न दुष्टानेकसाध्यता ॥ १,११.१३ ॥\n\nविद्या व्यक्ताणुचिच्छक्तिर्नुन्नाक्षेशाक्षगोचरान् ।\n\nस्वीकृत्य पुंस्प्रयुक्तस्य करणस्यैति कर्मताम् ॥ १,११.१४ ॥\n\nमतिस्तेनेतरा रागो न गौणस्तद्विधर्मतः ।\n\nतच्च भोग्यत्वमेतद्वा वीतरागस्ततो हतः ॥ १,११.१५ ॥\n\nरागोऽर्थेष्वभिलाषो यो न सोऽस्ति विषयद्वये ।\n\nकर्मास्तु व्यापकं कल्प्यं कल्पितेऽपीतरत्र यत् ॥ १,११.१६ ॥\n\nकर्मणः केवलस्योक्तं नियतावेव दूषणम् ।\n\nदोषः सहानवस्थानो नासाम्याद्द्वेषरागयोः ॥ १,११.१७ ॥\n\nसर्वस्य सर्वदा सर्वा प्रवृत्तिः सुखबुद्धिजा ।\n\nप्रवृत्तस्य सुखं दुःखं मोहो वाप्युपजायते ॥ १,११.१८ ॥\n\nप्रवृत्त्यनन्तरं द्वेषो रागस्तत्पूर्वकालतः ।\n\nद्वेषान्ते स पुनर्येन वीर्यवद्योगकारणम् ॥ १,११.१९ ॥\n\nअथ व्यक्तान्तराद्बुद्धेर्गर्वोऽभूत्करणं चितः ।\n\nव्यापाराद्यस्य चेष्टन्ते शारीराः पञ्च वायवः ॥ १,११.२० ॥\n\nप्राणापानादयस्ते तु भिन्ना वृत्तेर्न वस्तुतः ।\n\nवृत्तिं लेशान्निगदतो भरद्वाज निबोध मे ॥ १,११.२१ ॥\n\nवृत्तिः प्रणयनं नाम यत्तज्जीवनमुच्यते ।\n\nयत्तदूहं मतिः पुंसां भ्रमत्यन्धेव मार्गती ॥ १,११.२२ ॥\n\nतत्कुर्वन्नुच्यते प्राणः प्राणो वा प्राणयोगतः ।\n\nचित्यातिवाहिके शक्तौ प्राणशब्दः कलासु च ॥ १,११.२३ ॥\n\nतथापनयनं भुक्त- पीतविण्मूत्ररेतसाम् ।\n\nकुर्वन्नपानशब्देन गीयते तत्त्वदर्शिभिः ॥ १,११.२४ ॥\n\nसमन्ततोऽन्नपानस्य समत्वेन समर्पणम् ।\n\nकुर्वन्समान इत्युक्तो व्यानो विनमनात्तनोः ॥ १,११.२५ ॥\n\nविवक्षायत्नपूर्वेण कोष्ठव्योमगुणध्वनेः ।\n\nवागिन्द्रियसहायेन क्रियते येन वर्णता ॥ १,११.२६ ॥\n\nस उदानः शरीरेऽस्मिन् स्थानं यद्यस्य धारणे ।\n\nजयः फलं वाच्यशेषं पत्या स्कन्धान्तरेरितम् ॥ १,११.२७ ॥\n\nअथ शेषार्थसिद्ध्यर्थं स्कन्धानस्यात एव सः ।\n\nत्रीन्निश्चकर्ष सत्त्वादि- भूयिष्ठानीशशक्तिगः ॥ १,१२.१ ॥\n\nतैजसो वैकृतो योऽन्यो भूतादिरिति संस्मृतः ।\n\nतेभ्यः समात्रका देवा मात्रेभ्यो भूतपञ्चकम् ॥ १,१२.२ ॥\n\nश्रोत्रं त्वक्चक्षुषी जिह्वा नासा च मनसा सह ।\n\nप्रकाशान्वयतः सात्त्वास्तैजसश्च स सात्त्विकः ॥ १,१२.३ ॥\n\nवाणी पाणी भगः पायुः पादौ चेति रजोभुवः ।\n\nकर्मान्वयाद्रजोभूयान् गणो वैकारिकोऽत्र यः ॥ १,१२.४ ॥\n\nशब्दः स्पर्शश्च रूपं च रसो गन्धश्च पञ्चमः ।\n\nगुणाविशिष्टास्तन्मात्रास्तन्मात्रपदयोजिताः ॥ १,१२.५ ॥\n\nप्रकाशकर्मकृद्वर्ग- वैलक्षण्यात्तमोभवाः ।\n\nप्रकाश्यत्वाच्च भूतादिरहङ्कारेषु तामसः ॥ १,१२.६ ॥\n\nदेवप्रवर्तकं शीघ्र- कारि संकल्पधर्मि च ।\n\nमनः शब्दादिविषये ग्राहकाः श्रवणादयः ॥ १,१२.७ ॥\n\nवचनादानसंह्लाद- विसर्गविहृतिक्रियाः ।\n\nवागादीनां पदान्यत्वं पदे सत्यप्यतद्गुणाः ॥ १,१२.८ ॥\n\nआत्मेन्द्रियार्थनैकृष्ट्ये सर्वदेवाप्रवृत्तिता ।\n\nप्रवृत्तिकारकास्तित्वं युक्तितोऽप्यवसीयते ॥ १,१२.९ ॥\n\nतत्त्वान्तरोक्तवृत्तिभ्यो वैलक्षण्याद्विलक्षणः ।\n\nसंकल्पो बीजमभ्येति मनस्तत्पारिशेष्यतः ॥ १,१२.१० ॥\n\nज्ञानं तदक्षयोगात्तत्क्रमयोगितया क्रमात् ।\n\nतथाप्याभाति युगपन्नाशुसंचरणादृते ॥ १,१२.११ ॥\n\nनियतार्थतयाक्षाणि नानायोनीनि कस्यचित् ।\n\nगन्धादिव्यञ्जकत्वाच्च तदाधारात्मकान्यपि ॥ १,१२.१२ ॥\n\nशब्दैकग्राहकं श्रोत्रं स्पर्शैकग्राहिणी च त्वक् ।\n\nतथास्तु यदि नादत्ते सगुणं कारणान्तरम् ॥ १,१२.१३ ॥\n\nत्वगिन्द्रियमयुक्तार्थ- ग्राहि युक्तपराङ्मुखम् ।\n\nतेजोवारिमहीद्रव्यं दृगादत्ते सरूपकम् ॥ १,१२.१४ ॥\n\nततस्त्रिद्रव्यजा सा स्यान्न परेणेष्यते तथा ।\n\nयेनोपलभ्यते योऽर्थः स तस्यार्थस्य कारणम् ॥ १,१२.१५ ॥\n\nन प्राप्तमपि कर्मादि सेयं व्यसनसन्ततिः ।\n\nकर्णरन्ध्रविशिष्टं खं शब्दवर्गावभासकम् ॥ १,१२.१६ ॥\n\nनासारन्धविशिष्टं तद्ब्रूत केन निवार्यते ।\n\nतददृष्टावरुद्धं वा तदप्यन्यत्र किं कृतम् ॥ १,१२.१७ ॥\n\nप्राप्तं गृह्णाति नातोद्ये शप्तं केनापि दस्युना ।\n\nयुक्त्यगम्येऽपि सद्वाक्यात्प्रतीतिरौपद्रवा ॥ १,१२.१८ ॥\n\nमितार्थादमितार्थस्य ज्यायस्त्वमिति सूरयः ।\n\nव्योमप्रभञ्जनाग्न्यम्बु- भूमयो भूतपञ्चकम् ॥ १,१२.१९ ॥\n\nशब्दाद्येकोत्तरगुणमवकाशादिवृत्तिमत् ।\n\nधूननज्वलनप्लाव- खरत्वावेदिनो गुणाः ॥ १,१२.२० ॥\n\nशब्दा वाय्वादिषु व्योम्नि सवर्णप्रतिशब्दगाः ।\n\nव्यूहोऽवकाशदानं च पक्तिसंग्रहधारणाः ॥ १,१२.२१ ॥\n\nवायुव्योमहुताशाम्बु- धरणीनां च वृत्तयः ।\n\nशब्दः खगुण एवेति तदन्यत्रोपलब्धितः ॥ १,१२.२२ ॥\n\nब्रुवते भगवन् केचित्सर्वभूतगुणः कथम् ।\n\nक्वान्यत्र श्रवणाकाशे कथमन्यत्र तद्गुणः ॥ १,१२.२३ ॥\n\nपरेष्टादाश्रयात्तत्र निर्णेतानुभवो नृणाम् ।\n\nकदाचित्कर्णमूलेऽपि संविदित्यथ मन्यसे ॥ १,१२.२४ ॥\n\nश्रोत्रवृत्तिवदस्यापि परिणामोऽस्तु का क्षतिः ।\n\nआगमाध्यक्षविहता हेतवो नार्थसाधकाः ॥ १,१२.२५ ॥\n\nकालात्ययापदिष्टत्वादिति न्यायविदो विदुः ।\n\nइत्यपि स्थितमेवायं गन्धोऽप्यस्तु नभोगुणः ॥ १,१२.२६ ॥\n\nयेन केतकपुष्पादेर्वैकृष्ट्येऽप्युपलभ्यते ।\n\nइति पञ्चसु शब्दोऽयं स्पर्शो भूतचतुष्टये ॥ १,१२.२७ ॥\n\nअशीतोष्णो महीवाय्वोः शीतोष्णौ वारितेजसोः ।\n\nभास्वदग्नौ जले शुक्लं क्षितौ शुक्लाद्यनेकधा ॥ १,१२.२८ ॥\n\nरूपं त्रिषु रसोऽम्भःसु मधुरः षड्विधः क्षितौ ।\n\nगन्धः क्षितावसूरभिः सुरभिश्च मतो बुधैः ॥ १,१२.२९ ॥\n\nदेहेऽस्थिमांसकेशत्वङ्- नखदन्तेषु चावनिः ।\n\nमूत्ररक्तकफस्वेद- शुक्रादौ वारि संस्थितम् ॥ १,१२.३० ॥\n\nहृदि पक्तौ दृशोः पित्ते तेजस्तद्धर्मदर्शनात् ।\n\nप्राणादिवृत्तिभेदेन नभस्वानुक्त एव ते ॥ १,१२.३१ ॥\n\nगर्ववृत्त्यनुषङ्गेण खं समस्तासु नाडिषु ।\n\nप्रयोक्त्र्यादिमहीप्रान्तमेतदण्वर्थसाधनम् ॥ १,१२.३२ ॥\n\nप्रत्यात्मनियतं भोग- भेदतो व्यवसीयते ।\n\nसर्वतो युगपद्वृत्तेरनुत्पादादसर्वगम् ।\n\nभिन्नजातीयमप्येक- फलं दीपाङ्गवस्तुवत् ॥ १,१२.३३ ॥\n\nइत्यातिवाहिकमिदं वपुरस्य जन्तोश्चित्सङ्गचिद्गहनगर्भविवर्ति लेशात् ।\n\nनैतावतालमिति भौवनतत्त्वपङ्क्तिमाधारदेहविषयाभ्युदयाय वक्ष्ये ॥ १,१२.३४ ॥\n\nअथोक्तार्थप्रसिद्ध्यर्थं भुवनादि विनिर्ममे ।\n\nसाधारणेभ्यो योनिभ्यः कलादिभ्यो महेश्वरः ॥ १,१३.१ ॥\n\nतानि कालानलादीनि कलाप्रान्तानि मण्डलम् ।\n\nसंसारमिति तत्त्वज्ञा भोगस्थानं प्रचक्षते ॥ १,१३.२ ॥\n\nमायायामपि पठ्यन्ते गहनेशादयोऽधिपाः ।\n\nतत्त्वशुद्धिश्च दीक्षायां सर्वं तत्कृतिमस्तके ॥ १,१३.३ ॥\n\nनित्यत्वव्यापकत्वादि- श्रवणादवसीयते ।\n\nदृष्टं पुरादि यद्भोग्यं मूर्तं प्रलयधर्मि च ॥ १,१३.४ ॥\n\nशुद्धाध्वन्यपि मायायाः परस्याः पतयः कृतौ ।\n\nते तस्यामपि पठ्यन्ते तेऽपि तत्कृतिमस्तके ॥ १,१३.५ ॥\n\nरजो विलोक्यते तिर्यग्- जालाविष्टार्करोचिषाम् ।\n\nतदष्टाष्टगुणस्थाने तृतीये स्यात्कचाग्रकम् ॥ १,१३.६ ॥\n\nलिक्षा यूका यवोऽप्येवमङ्गुलं तत्त्रिसंगुणैः ।\n\nतैरेव गुणितं पाणिर्धनुस्तद्वेदलक्षितम् ॥ १,१३.७ ॥\n\nदण्डो द्वे धनुषी ज्ञेयः क्रोशस्तद्द्विसहस्रकम् ।\n\nद्विक्रोशमाहुर्गव्यूतिं द्विगव्यूतिं च योजनम् ॥ १,१३.८ ॥\n\nकपालमर्बुदं स्थौल्याद्ब्रह्मणोऽण्डस्य योजनैः ।\n\nतस्यान्तः काञ्चनं धाम कालाग्नेस्तावदेव हि ॥ १,१३.९ ॥\n\nयत्रान्तकालतीक्ष्णांशु- कोटितेजास्तथाविधैः ।\n\nरुद्रैरास्ते वृतो देवः कालाग्निरिति विश्रुतः ॥ १,१३.१० ॥\n\nसर्वाध्ववर्तिभूतानां यस्मिन्नुद्वृत्ततेजसि ।\n\nभयमुत्पद्यते शक्त्या संहर्त्र्या चोदिते प्रभोः ॥ १,१३.११ ॥\n\nतस्य स्वभावतो ज्वालाः प्रवृत्ता दशकोटयः ।\n\nयोजनानां तदर्धेन धूमः सान्द्रः सुदारुणः ॥ १,१३.१२ ॥\n\nततः पुटास्त्रयस्त्रिंशद्- दशलक्षोनकोटिकाः ।\n\nतदन्तराणि द्वात्रिंशल्- लक्षकाणि दुरात्मनाम् ॥ १,१३.१३ ॥\n\nस्थानानि यातनाहेतोर्निर्मितान्यध्ववेधसा ।\n\nतानि ते नामभिर्वक्ष्ये द्विजमुख्य निबोध मे ॥ १,१३.१४ ॥\n\nरौरवध्वान्तशीतोष्ण- संतापाब्जमहाम्बुजाः ।\n\nकालसूत्राष्टमा ह्येते नरका इति विश्रुतः ॥ १,१३.१५ ॥\n\nसूच्यास्यतालखड्गाख्य क्षुरधाराम्बरीषकाः ।\n\nकालखड्गाख्य ष्ट्ष्\n\nतप्ताङ्गारा महादाहाः संतापाश्चेति ये मुने ॥ १,१३.१६ ॥\n\nभवन्त्यष्टौ सुबीभत्सा महाशब्दपदानुगाः ।\n\nलाक्षाप्रलेपमांसाद- निरुच्छ्वासनसोच्छ्वासाः ॥ १,१३.१७ ॥\n\nयुग्माद्रिशाल्मलीलोह- प्रदीप्तक्षुत्पिपासकाः ।\n\nकृमीणां निचयश्चेति राजानः परिकीर्तिताः ॥ १,१३.१८ ॥\n\nलोहस्तम्भोऽथ विण्मूत्रस्तथा वैतरणी नदी ।\n\nतामिस्रश्चान्धतामिस्रः कुम्भीपाकः सरौरवः ॥ १,१३.१९ ॥\n\nमहापदानुगोऽवीची राजराजेश्वरेश्वराः ।\n\nएषां पुटानां नरकैः सार्धं योजनसंख्यया ॥ १,१३.२० ॥\n\nभवन्ति कोटयस्त्रिंशद्द्वे च लक्षे द्विजोत्तम ।\n\nततस्त्त्रिंशत्सहस्राणि त्यक्त्वा भूर्नवलाक्षिकी ॥ १,१३.२१ ॥\n\nभवत्ययोमय्यर्धेन पूर्वेणार्धेन काञ्चनी ।\n\nयोऽप्यधस्तात्पुटस्तस्या मृदर्धं चार्धमायसम् ॥ १,१३.२२ ॥\n\nतत्र द्वात्रिंशतोऽमीषां निरयाणां पतिः स्थितः ।\n\nकूष्माण्ड इति विख्यातः प्रलयार्कानलद्युतिः ॥ १,१३.२३ ॥\n\nकरालवदनः क्रुद्धो वृत्तकोटरलोचनः ।\n\nतङ्कपाणिस्तथाभूतैर्भूतैर्भूयोभिरावृतः ॥ १,१३.२४ ॥\n\nअयोरुक्मपुटादूर्ध्वमष्टमीयं वसुन्धरा ।\n\nसाहस्राः षट्परा मध्या व्यर्कलक्षत्रिकोटिकी ॥ १,१३.२५ ॥\n\nवसत्यो नवसाहस्राः परा दशसहस्रिकी ।\n\nतदासां सप्तकं सद्भिः ख्यातं पातालसप्तकम् ॥ १,१३.२६ ॥\n\nतन्नामतोऽधिपतित उच्यमानं निबोध मे ।\n\nआभासं परतालाख्यं त्रितलं च गभस्तिमान् ॥ १,१३.२७ ॥\n\nमहातलं रसाङ्कं च पातालं सप्तमं मुने ।\n\nसप्तस्वेतेषु दैत्येन्द्र- भुजङ्गक्षणदाचराः ॥ १,१३.२८ ॥\n\nसप्त सप्त समाख्यातास्तानप्यथ निबोध मे ।\n\nदैत्याः शङ्कुश्रुतिः पूर्वे प्रह्लादः शिशुपालकः ॥ १,१३.२९ ॥\n\nकर्कन्धको हिरण्याक्षो बृहद्गर्भो बलिस्तथा ।\n\nकाद्रवेयाः कुटिलको वासुकिः कम्बलस्तथा ॥ १,१३.३० ॥\n\nकार्कोटकोऽथ कालाङ्गो दुर्दर्शस्तक्षकस्तथा ।\n\nविकटो लोहिताक्षश्च यमाक्षो विकटाननः ॥ १,१३.३१ ॥\n\nकरालो भीमनिर्ह्रादः पिङ्गलश्चेति राक्षसाः ।\n\nतेषामुपरि निशेष- पातालाधिपतीश्वरः ॥ १,१३.३२ ॥\n\nसाहस्रे काञ्चने धाम- मण्डले हाटकः स्थितः ।\n\nयं स्तुवन्ति प्रियप्राप्त्यै यता यतिविभूषणैः ॥ १,१३.३३ ॥\n\nदैत्ययक्षासुराधीश- ललना ललितैः पदैः ।\n\nततः कोटिशतं पृथ्वी नानाजनसमाश्रया ॥ १,१३.३४ ॥\n\nद्वीपशैलसरिद्वारि- निधिमण्डलमण्डिता ।\n\nजम्बूशाककुशक्रौञ्च- शाल्मगोमेधपुष्कराः ॥ १,१३.३५ ॥\n\nलक्षादिद्विगुणा द्वीपाः क्षाराद्यब्धिभिरावृताः ।\n\nततो हिरण्मयी भूमिर्लोकालोकश्च पर्वतः ॥ १,१३.३६ ॥\n\nतमः परस्ताद्गर्भोदः कटाहश्चेति भूतलम् ।\n\nत्रिशैलसरिद्द्वीपकानन्[अल्]ओदध्यलंकृताम् ॥ १,१३.३७ ॥\n\nपृथ्वीं भगवतीं शक्र श्रोतुमिच्छामि विस्तरात् ।\n\nत्वयि वक्तरि देवेश सर्वप्रत्यक्षदर्शिनि ॥ १,१३.३८ ॥\n\nनिष्ठाज्ञप्तिरसाकृष्टं श्रुतौ धावति मे मनः ।\n\nवर्तयिष्ये द्विजश्रेष्ठ प्रस्तुतोक्तिशरीरवत् ॥ १,१३.३९ ॥\n\nद्वीपान्नदीवनान्तांश्च शृणुश्वैकाग्रमानसः ।\n\nजम्बुद्वीपं क्षितेर्नाभिस्तद्वृत्तं लक्षयोजनम् ॥ १,१३.४० ॥\n\nक्षाराब्धिना परिवृत्तं परिवृत्तेन तावता ।\n\nतस्य मध्ये स्थितः शैल- राजराजो हिरण्मयः ॥ १,१३.४१ ॥\n\nतिरस्कृतांशुमज्ज्योतिर्मेरुः सुरनिषेवितः ।\n\nस षोडश सहस्राणि क्षितौ विष्टो महीतलात् ॥ १,१३.४२ ॥\n\nतदूनमुन्नतो लक्षं मूले षोडश विस्तृतः ।\n\nत्रिषु पादान्तरेष्वस्य चतुर्वृद्धेषु पर्वसु ॥ १,१३.४३ ॥\n\nनेमयः कटकाकारा निर्गता दीप्तिमत्तराः ।\n\nएका दशसहस्रा तु मनुसाहस्रिकी परा ॥ १,१३.४४ ॥\n\nनेमिर्या मस्तकोपान्ते लोकपालसमाश्रया ।\n\nचक्रवाटेति तामाहुः सर्वरत्नप्रभावतीम् ॥ १,१३.४५ ॥\n\nसिद्धगन्धर्वमहतां तदधः पर्वसु स्थितिः ।\n\nप्राच्यादिष्विन्द्रमुख्यानां नामतस्तानिबोधत ॥ १,१३.४६ ॥\n\nनानरत्नप्रभाजाल- मण्डलालङ्कृता हरेः ।\n\nसिद्धसाध्यमरुज्जुष्टा रुक्मभूरमरावती ॥ १,१३.४७ ॥\n\nरक्तपीतमणिप्राय- हेमप्राकारगोपुरा ।\n\nवह्नेस्तेजोवती वह्नि- तुल्यभूतनिषेविता ॥ १,१३.४८ ॥\n\nमृत्योः संयमनी तुङ्ग- लोहप्राकारमण्डला ।\n\nकालपाशपितृव्यादि- प्रेतमारिनिषेविता ॥ १,१३.४९ ॥\n\nकृष्णा दैत्यपतेर्मृत्योर्धामवद्दैत्यसेविता ।\n\nनीलरत्नप्रभाजाल- वितानवरभूषणा ॥ १,१३.५० ॥\n\nशुद्धवत्यम्बुनाथस्य स्फटिकोपलनिर्मिता ।\n\nपाण्डुराभ्रोपमैर्यादः- सेविता भाति धामभिः ॥ १,१३.५१ ॥\n\nवायोर्गन्धवती तुङ्ग- श्वेतपीतध्वजाकुला ।\n\nबलवद्भूतसंजुष्टा सर्वरत्नविनिर्मिता ॥ १,१३.५२ ॥\n\nमहोदया चन्द्रमसः श्वेता मुक्तादिनिर्मिता ।\n\nद्विजसंघस्तुता भाति पुरैर्हिमगिरिप्रभैः ॥ १,१३.५३ ॥\n\nज्वलल्ललाटदृग्दग्ध- स्मरमृत्युयशोभृतः ।\n\nपुरी यशोवती सर्व- रत्नजा रुद्रसेविता ॥ १,१३.५४ ॥\n\nइति सर्वर्तुसुखदाश्चक्रवाटार्धविस्तृताः ।\n\nपुर्योऽष्टावनिलोद्धूत- पारिजातरजोरुणाः ॥ १,१३.५५ ॥\n\nवेधसा निर्मिता लोक- पालचक्रानुवर्तिनाम् ।\n\nभूतये स्वर्ग इत्येता गीयन्ते कविभिः क्षितौ ॥ १,१३.५६ ॥\n\nचतुर्दश सहस्राणि योजनानां स्वयंभुवः ।\n\nमध्ये मनोवती नाम पुरी लोकेशवन्दिता ॥ १,१३.५७ ॥\n\nया चकारारुणानुच्चैर्विद्युन्मार्गान्महःश्रिया ।\n\nसावित्र्या स्पर्धमानेव स्वर्गकामातिवर्तिनी ॥ १,१३.५८ ॥\n\nतस्यामुपासते देवा मुनयश्च महौजसः ।\n\nमहायोगीश्वरं सिद्ध्यै यमाद्यैर्भूतवेधसम् ॥ १,१३.५९ ॥\n\nतदीशभागे तस्याद्रेः शृङ्गमादित्यसन्निभम् ।\n\nयत्तज्ज्योतिष्कमित्याहुः सदा पशुपतिप्रियम् ॥ १,१३.६० ॥\n\nतस्य सानुषु हैमेषु रत्नचित्रेषु संस्थिताः ।\n\nस्कन्दनन्दिमहाकाल- गणेशादिगणावराः ॥ १,१३.६१ ॥\n\nमूर्ध्नि देवादिदेवस्य स्थानं त्रिपुरविद्विषः ।\n\nरुद्रायुतगणैर्जुष्टं ब्रह्माद्यैश्च सुरोत्तमैः ॥ १,१३.६२ ॥\n\nइति मेरुरधोऽस्यान्ते दिक्षु ये भूधराः स्थिताः ।\n\nतच्छिष्टानि नवद्वीपे वर्षाण्यस्मिन्निबोध मे ॥ १,१३.६३ ॥\n\nनिषधो हेमकूटश्च हिमवांश्चाचलोत्तमाः ।\n\nमेरोर्दक्षिणतो नीलः श्वेतः शृङ्गीति वामतः ॥ १,१३.६४ ॥\n\nसहस्रद्वयविष्कम्भा दशोत्सेधा नवान्तराः ।\n\nप्रागायतः सुपर्वाणाः सागराहितकोटयः ॥ १,१३.६५ ॥\n\nतदर्धेनात्तविष्कम्भौ माल्यवद्गन्धमादनौ ।\n\nयाम्योत्तरौ प्राक्प्रतीच्योर्मेरुतस्तावदन्तरौ ॥ १,१३.६६ ॥\n\nपश्चान्माल्यवतः प्राच्यां गन्धमादनशैलतः ।\n\nइलावृतं नीलगिरेर्याम्यतो निषधादुदक् ॥ १,१३.६७ ॥\n\nभद्राश्वं माल्यवत्प्राच्यां वर्षं भद्रजनाकुलम् ।\n\nसुकेतनं केतुमालं प्रतीच्यां गन्धमादनात् ॥ १,१३.६८ ॥\n\nनिषधाद्धरिवर्षे यद्याम्यतो हेमकूटतः ।\n\nनाम्ना किंपुरुषं ख्यातं भारतं हिमवद्गिरेः ॥ १,१३.६९ ॥\n\nरम्यकाख्यमुदङ्नीलाद्धिरण्यं श्वेतपर्वतात् ।\n\nयदुत्तरे शृङ्गवतः कुरुवर्षं तदुच्यते ॥ १,१३.७० ॥\n\nनिष्कम्भशैलाश्चत्वारो मेरोः स्थैर्याय वेधसा ।\n\nलक्षार्धोन्नतः कॢप्तास्[ते] तेषां पूर्वेण मन्दरः ॥ १,१३.७१ ॥\n\nश्वेतो हरिद्राचूर्णाभो याम्यतो गन्धमादनः ।\n\nप्रतीच्यां विपुलो नीलः सुपार्श्वः सौम्यतोऽरुणः ॥ १,१३.७२ ॥\n\nसहस्रयोजनच्छायास्तेषु कल्पद्रुमाः स्थिताः ।\n\nकदम्बजम्ब्वावश्वत्थ- न्यग्रोधौ चोत्तरान्तिकाः ॥ १,१३.७३ ॥\n\nजम्बूफलरसोद्भूता मेरुं पर्येत्य निम्नगा ।\n\nविवेश मूलमेवास्य कनकीकृत्य तां महीम् ॥ १,१३.७४ ॥\n\nतं पीत्वा पक्षिसर्पाखु- मृगशाखामृगादयः ।\n\nबभूवुः काञ्चना ये च सत्त्वास्तस्यां कृताप्लवाः ॥ १,१३.७५ ॥\n\nद्वीपकेतुरभूज्जम्बूः कल्पशाखिषु सत्स्वपि ।\n\nप्रभावातिशयात्ख्यातं जम्बूद्वीपमिदं ततः ॥ १,१३.७६ ॥\n\nप्राच्यां विष्कम्भशैलस्य मूले चैत्ररथं वनम् ।\n\nसरोऽरुणोदकं नाम तत्र हेमाब्जमण्डितम् ॥ १,१३.७७ ॥\n\nयाम्याद्रिमूले गन्धर्व- सुरसिद्धाप्सरोवृतम् ।\n\nनन्दनं मानसं तत्र सरो मानसतस्करम् ॥ १,१३.७८ ॥\n\nवैभ्राजं वैपुले मूले सितोदश्च ह्रदोत्तमः ।\n\nदेवैर्निषेव्यते छन्नः कमलैरंशुमप्रभैः ॥ १,१३.७९ ॥\n\nसौपार्श्वे धृतिमन्नाम काननं भद्रको ह्रदः ।\n\nसौगन्धिकाम्बुजच्छन्नः सेव्यते पितृभिः सदा ॥ १,१३.८० ॥\n\nत्रयोदशसहस्रायुर्- जम्बूफलरसाशनः ।\n\nमेर्वालोकोपलब्धार्थो जनः सुत्वगिलावृते ॥ १,१३.८१ ॥\n\nवर्षायुतायुर्नीलाब्ज- द्युतिः पनससारभुक् ।\n\nकेतुमाले जनो दिव्य- देहबन्धः सुखी बली ॥ १,१३.८२ ॥\n\nचन्द्रबिम्बद्युतिर्नीला- -ब्जाशनो भद्रवाजिनि ।\n\nदशवर्षसहस्रायुर्- दुःखशोकभयोज्झितः ॥ १,१३.८३ ॥\n\nत्रिंशदब्दसहस्रायुः कामवृक्षफलाशनः ।\n\nयुग्मप्रसूतिः कुरुषु श्यामापुष्पद्युतिर्जनः ॥ १,१३.८४ ॥\n\nभूतवेदसहस्रौ द्वावेकदिक्संधिलक्षितौ ।\n\nसोमवाय्वाशयोः सिद्ध- मुनिचारणसेवितौ ॥ १,१३.८५ ॥\n\nचन्द्रभद्राकरौ द्वीपौ चन्द्ररक्ताब्जरुग्जनौ ।\n\nऐलावृतं तयोरायुः फलं मूलं च भोजनम् ॥ १,१३.८६ ॥\n\nअन्तर्भावः कुरुष्वब्धौ सान्निध्यात्कीर्तितौ ततः ।\n\nअध्यर्धानि सहस्राणि द्वादशायुर्हिरण्वति ॥ १,१३.८७ ॥\n\nजनस्येन्दुत्विषो नित्यमश्नतो लाकुचं फलम् ।\n\nनीलनीरजरम्यस्य रम्यके द्वादशस्थितिः ॥ १,१३.८८ ॥\n\nजनस्याब्दसहस्राणि न्यग्रोधफलमश्नतः ।\n\nरजतद्युतिरिक्ष्वादस्तावदायुर्हरौ जनः ॥ १,१३.८९ ॥\n\nरौक्मः किंपुरुषे प्लक्ष- भोजनोऽब्दायुतस्थितिः ।\n\nइति किम्पुरुषादीनि वर्षाण्युक्तानि यानि ते ॥ १,१३.९० ॥\n\nन तेष्ववस्थाभेदोऽस्ति विवर्तिषु कृतादिषु ।\n\nयुगानुरूपप्रज्ञायुस्तेजोबलधनप्रजः ॥ १,१३.९१ ॥\n\nकृष्टाकृष्टाशनो दुःख- त्रयार्तो भारते जनः ।\n\nगुण एको यदुद्युक्तो नेष्टं किंचिन्न साधयेत् ॥ १,१३.९२ ॥\n\nसर्वासां फलभूमीनां कर्मभूः कारणं यतः ।\n\nनवाब्धिस्रोतसि द्वीपा नव चात्रार्धकस्थले ॥ १,१३.९३ ॥\n\nइन्द्रद्वीपप्रभृतयो नामतस्तान्निबोध मे ।\n\nइन्द्रद्वीपः कशेरुश्च ताम्रपर्णो गभस्तिमान् ॥ १,१३.९४ ॥\n\nनागद्वीपश्चान्द्रमसो गान्धर्वो वारुणस्तथा ।\n\nकुमारिकाख्यो नवमो नानापर्वतनिम्नगाः ॥ १,१३.९५ ॥\n\nनानाजातिजनाकीर्णा भारताखे प्रकीर्तिताः ।\n\nआग्नीध्रो नाम नृपतिर्जम्बूनाथो मनोः कुले ॥ १,१३.९६ ॥\n\nतज्जातनृपसंज्ञाभिः कथ्यन्ते भारतादयः ।\n\nक्षारक्षीरदधिस्नेह- रसमध्वामृतोदकैः ॥ १,१३.९७ ॥\n\nलक्षादिद्विगुणा द्वीपा जम्बूद्वीपादयो वृताः ।\n\nशाके शाकद्रुमस्त्वङ्गः शाकसंज्ञानिबन्धनः ॥ १,१३.९८ ॥\n\nकुशोऽभूत्काञ्चनः कौशे स्वयंभुवि यियक्षति ।\n\nक्रौञ्चे क्रौञ्चो हतो दैत्यः क्रौञ्चाद्रौ हेमकन्दरे ॥ १,१३.९९ ॥\n\nस्कन्देन युद्ध्वा सुचिरं चित्रमयी सुमायिना ।\n\nस शैलस्तस्य दैत्यस्य ख्यातश्चित्रेण कर्मणा ॥ १,१३.१०० ॥\n\nकेतुतामगमत्तस्य नाम्ना क्रौञ्चं तदुच्यते ।\n\nशाल्मले शाल्मलीवृक्षो हैमः साहस्रिकोऽर्कभाः ॥ १,१३.१०१ ॥\n\nप्रियोऽमराणां तत्केतुः स तदाख्यानिबन्धनः ।\n\nगोमेदे गोपतिर्नाम राजाभूद्गोसवोद्यतः ॥ १,१३.१०२ ॥\n\nयाज्योऽभूद्वह्निकल्पानामौतथ्यानां मनोः कुले ।\n\nस तेषु हरियज्ञाय प्रवृत्तेषु भृगून् गुरून् ॥ १,१३.१०३ ॥\n\nवव्रे तं गौतमः कोपा- दशपदगमत्क्षयम् ।\n\nयज्ञवाटेऽस्य ता गावो दग्धाः कोपाग्निना मुनेः ॥ १,१३.१०४ ॥\n\nतन्मेदसा मही छन्ना गोमेदः स ततोऽभवत् ।\n\nनदी पुष्करिणी नाम हेमपुष्करमण्डिता ॥ १,१३.१०५ ॥\n\nतया स पुष्करद्वीपः ख्यापितः सुरसेवितः ।\n\nयथा किम्पुरुषाद्येषु कृतावासः सदा जनः ॥ १,१३.१०६ ॥\n\nशाकद्वीपादिषु तथा क्षीरादिकृतभोजनः ।\n\nहिमेन्दुहिमनीलाब्ज- सस्यकस्फटिकद्युतिः ॥ १,१३.१०७ ॥\n\nदशवर्षसहस्रायुर्- नष्टदुःखैककण्टकः ।\n\nसप्तमामुदधेरर्वाक्द्वे कोटी सत्रिकं दलम् ॥ १,१३.१०८ ॥\n\nपञ्चाशच्च सहस्राणि कर्णाद्धेमाद्रिगर्भतः ।\n\nततो हिरण्मयी भूमिर्नानारत्नद्रुमाचला ॥ १,१३.१०९ ॥\n\nक्रीडार्थं वेधसा सृष्टा देवानां दशकोटिकी ।\n\nलोकालोको बहिस्तस्या लोकालोकनियामकः ॥ १,१३.११० ॥\n\nयोजनायुतविष्कम्भस्तुङ्गशृङ्गपरिच्छदः ।\n\nतस्य शृङ्गेषु तीक्ष्णांशोर्भासश्चन्द्रातपोपमाः ॥ १,१३.१११ ॥\n\nन तापयति वैकृष्ट्याद्धामान्याशाभृतां मुने ।\n\nतमः परस्तान्निबिडं लक्षाण्येकोनविंशतिः ॥ १,१३.११२ ॥\n\nचत्वारिंशत्सहस्राणि पञ्चत्रिंशच्च कोटयः ।\n\nसप्तविंशतिलक्षाणि कोटिश्चैका समुद्ररात् ॥ १,१३.११३ ॥\n\nहैमं कटाहकं कोटिर्गर्भादेति समन्ततः ।\n\nतिथिलक्षो भुवर्लोको ध्रुवप्रान्तो महीतलात् ॥ १,१३.११४ ॥\n\nध्रुवे प्रान्तो ष्ट्ष्;\n\nबुतॄउओतेदद्ष्वच्छन्द १०: ५१६ --५१७ इथ्ध्रुवप्रान्तो, अन्द्\n\nध्रुवप्रान्तो इस्सुप्पोर्तेद्ब्य्णारयण.\n\nतदूनकोटिस्वर्लोकः स्वर्गिवर्यसमाश्रयः ।\n\nस्वर्लोक<> ष्ट्ष्;\n\nबुतॄउओतेदुप्तो थे एन्दो थिस्पाद अद्ष्वच्छन्द १०:५१६ --५१७ ,\n\nहिछिम्प्लिएस्थत्थिस्ओर्द्स्प्लित्अस्मदे.\n\nमहर्द्विकोटिर्यत्रास्ते मरीच्यादिमुनिव्रजः ॥ १,१३.११५ ॥\n\nजनोऽष्टकोट्यवच्छिन्नः पितृजह्नुजनाश्रयः ।\n\nतपोऽर्ककोटिर्यत्रास्ते महायोगी सनन्दनः ॥ १,१३.११६ ॥\n\nऋभुः सनत्कुमारश्च सनकश्च महातपाः ।\n\nततः सत्य[म]धिःस्थानं सत्यलोकः स्वयम्भुवः ॥ १,१३.११७ ॥\n\nकामातिशयसम्पन्नः कोटयो नव सप्त च ।\n\nसावित्री मूर्तिमत्यास्ते यत्र वेदाश्च सानुगाः ॥ १,१३.११८ ॥\n\nततश्चतस्रः षट्चेति मधुत्रिपुरविद्विषोः ।\n\nस्थाने ज्योतिष्मतीचित्रे कोटिरण्डकटाहकः ॥ १,१३.११९ ॥\n\nशतकोटिप्रविस्तीर्ण इति ब्रह्माण्डगोलकः ।\n\nभूयसा तुल्य एवायं सर्वस्रोतःसु मानतः ॥ १,१३.१२० ॥\n\nतस्य प्राचीं दिशं शक्रः पात्यग्निः पूर्वदक्षिणाम् ।\n\nदक्षिणां भूतसंहर्ता राक्षसो दक्षणापराम् ॥ १,१३.१२१ ॥\n\nपश्चिमां वरुणो देवो नभस्वान् पश्चिमोत्तराम् ।\n\nउदीचीं सोमयक्षेशावीशः प्रागुत्तरां दिशम् ॥ १,१३.१२२ ॥\n\nऊर्ध्वे ब्रह्मा हरिरधः सर्वार्थावहिताः सदा ।\n\nएषामपि नियन्तारो रुद्रा दश दश स्थिताः ॥ १,१३.१२३ ॥\n\nभूमिमन्तोऽप्यमी येषां नोत्क्रामन्ति भयात्पदम् ।\n\nनानारूपैर्महावीर्यैस्तरुणार्कसमप्रभैः ॥ १,१३.१२४ ॥\n\nवृता नानायुधधरैर्नामभिस्तान्निबोध मे ।\n\nबुध्नवज्रशरीराज- कपालीशप्रमर्दनाः ॥ १,१३.१२५ ॥\n\nप्राग्विभूत्यव्ययौ शास्त पिनाकी त्रिदशाधिपः ।\n\nभस्मक्षयान्तकहर- ज्वलनाग्निहुताशनाः ॥ १,१३.१२६ ॥\n\nपिङ्गलः खादको बभ्रुर्दहनश्चाग्निदिग्गताः ।\n\nविधातृधातृकर्त्रीश- कालमृत्युवियोजकाः ॥ १,१३.१२७ ॥\n\nयाम्यधर्मेशसंयोक्तृ- हराश्च यमनायकाः ।\n\nनिरृतिर्मारणक्रोध- हन्तृधूम्रविलोहिताः ॥ १,१३.१२८ ॥\n\nऊर्ध्वलिङ्गविरूपाक्ष- दंष्ट्रिभीमाः पलादपाः ।\n\nबलातिबलपाशाङ्ग- श्वेतभूतजलान्तकाः ॥ १,१३.१२९ ॥\n\nमहाबलमहाबाहु- सुनाद्यब्दरवाः कपाः ।\n\nलघुशीघ्रमहद्वेग- सूक्ष्मतीक्ष्णक्षयान्तकाः ॥ १,१३.१३० ॥\n\nकपर्द्यब्देशपञ्चान्त- पञ्चचूडाश्च वायुपाः ।\n\nनिधीशो रूपवान् धन्य- सौम्यशान्तजटाधराः ॥ १,१३.१३१ ॥\n\nकामप्रसादलक्ष्मीश- प्रकाशाश्चेन्दुयक्षपाः ।\n\nविद्येशसर्वविज्ज्ञान- वेदविज्ज्येष्ठवेदगाः ॥ १,१३.१३२ ॥\n\nविद्याविधातृभूतेश- बलिप्रियसुखाधिपाः ।\n\nशम्भुर्गणाध्यक्षविभु- त्र्यक्षचण्डामरस्तुताः ॥ १,१३.१३३ ॥\n\nविचक्षणनभोलिप्सु- संविवाहाश्च मूर्धनि ।\n\nक्रोधनानिलभुग्भोगि- ग्रसनोदुम्बरेश्वराः ॥ १,१३.१३४ ॥\n\nवृषो विषधरोऽनन्तो वज्रो दंष्ट्री च विष्णुपाः ।\n\nततोऽम्भःप्रमुखा भोग- भूमयस्तासु संस्थिताः ॥ १,१३.१३५ ॥\n\nपञ्चाष्टका नियोक्तॄणां क्षेत्रावाप्तफलश्रियः ।\n\nभारभूत्याषाढिडिण्डि- लाकुल्यमरपुष्कराः ॥ १,१३.१३६ ॥\n\nप्रभासनैमिषौ चेति गुह्याष्टकमिदं जले ।\n\nश्रीशालजल्पकेदार- भैरवाम्रातकेश्वराः ॥ १,१३.१३७ ॥\n\nहरिश्चन्द्रमहाकालमध्याः सातिपदा रुचौ ।\n\nमहेन्द्रभीमविमल- कुरुक्षेत्रगयाखलाः ॥ १,१३.१३८ ॥\n\nसनापदोत्तराः साट्ट- हासाः सनाखलाः खगे ।\n\nस्थाणुस्वर्णाक्षगोकर्ण- भद्रकर्णमहालयाः ॥ १,१३.१३९ ॥\n\nवस्त्रपदाविमुखाह्व- रुद्रकोट्यः खमण्डले ।\n\nपवित्राष्टकमित्याहुर्गर्वे मात्रेन्द्रियगोचरे ॥ १,१३.१४० ॥\n\nस्थाण्वष्टकं द्विजश्रेष्ठ नामतः कथयामि ते ।\n\nमाकोटमण्डलेशान- द्विरण्डछगलाण्डकाः ॥ १,१३.१४१ ॥\n\nस्थूलस्थूलेश्वरौ शङ्कु- कर्णकालञ्जरावपि ।\n\nसूक्ष्मामरपुराण्यष्टौ बुद्धौ पैशाचमादितः ॥ १,१३.१४२ ॥\n\nराक्षसं याक्षगान्धर्वं माहेन्द्रं च महर्द्धिमत् ।\n\nसौम्यं प्राजेश्वरं ब्राह्मं दीप्तं परमया श्रिया ॥ १,१३.१४३ ॥\n\nगौणे योगीशधामानि त्वकृतं कृतरैभवम् ।\n\nकृतभैरवम् ष्ट्ष्\n\nब्राह्मवैष्णवकौमारमौमं श्रैकण्ठमन्ततः ॥ १,१३.१४४ ॥\n\nवीरभद्रस्य रुचिमद्द्धाम योगिवरस्तुतम् ।\n\nस्वपदाधोऽधिकारस्थ- सर्वरुद्राधिकश्रियः ॥ १,१३.१४५ ॥\n\nवामदेवभवानन्त- भीमोमापत्यजेश्वराः ।\n\nसर्वेशानेश्वरावेक- वीरैकशिवसंज्ञितौ ॥ १,१३.१४६ ॥\n\nउग्रः प्रचण्डदृक्चेशो गुणानां मूर्ध्नि संस्थिताः ।\n\nतपसा गुरुणोपास्य क्रोधादीन् गुरुतां मताः ॥ १,१३.१४७ ॥\n\nस्वाधिकारविधौ तीक्ष्णा रुद्राः सर्वार्थदृक्क्रियाः ।\n\nतेभ्यो दशगुणश्रीकान् प्रधानाधिपतीञ्छृणु ॥ १,१३.१४८ ॥\n\nक्रोधेशचण्डसंवर्त- ज्योतिःपिङ्गलसूरगाः ।\n\nपञ्चान्तकैकवीरौ च शिखेद इति ते स्मृताः ॥ १,१३.१४९ ॥\n\nसर्वेन्द्रियः सर्वतनुः सर्वान्तःकरणाश्रयः ।\n\nपुरुषे नियतौ यन्ता काले कलनशक्तिमान् ॥ १,१३.१५० ॥\n\nभुवनेशमहादेव- वामदेवभवोद्भवाः ।\n\nएकपिङ्गेक्षणेशाना- -ङ्गुष्ठमात्राश्च भास्वराः ॥ १,१३.१५१ ॥\n\nपरमेशोपमा राग- विद्यागर्भे कलापदे ।\n\nमहापुरचतुःषष्टि- मण्डले मण्डलाधिपाः ॥ १,१३.१५२ ॥\n\nअनन्तस्त्रिकलो गोप्ता क्षेमीशो ब्रह्मणः पतिः ।\n\nध्रुवतेजोधिषौ रुद्रौ गहनेशश्च विश्वराट् ॥ १,१३.१५३ ॥\n\nमायाधिकारिणो रुद्रा मण्डलाधिपतीश्वराः ।\n\nसंसारचक्रकारूढ- भूतग्रामविवर्तकाः ॥ १,१३.१५४ ॥\n\nएतावत्येव घोरेयं सर्वभूतभवावनिः ।\n\nसीदन्त्यज्ञानिनो यस्यां पङ्के गाव इवाचलाः ॥ १,१३.१५५ ॥\n\nभृगुणी ब्रह्मवेताली स्थाणुमत्यम्बिका परा ।\n\nरूपिणी नन्दिनी ज्वाला सप्तसप्तार्बुदेश्वराः ॥ १,१३.१५६ ॥\n\nविद्याराज्ञ्यस्तु कथिता विद्यायां रुद्रसंस्तुताः ।\n\nतासामुपरि दीप्तश्रीर्देवो विद्याधिपः स्थितः ॥ १,१३.१५७ ॥\n\nमन्त्रेशेशचिदाविष्ट- रुद्रव्यूहाष्टकानुगः ।\n\nउच्छुष्माः शम्बराश्चण्डा महावीर्याः पदद्रुहः ॥ १,१३.१५८ ॥\n\nरुद्रा गणाः सदिक्पालाः शास्त्राणि पतयस्ततः ।\n\nते चानन्तप्रभृतयो गदिता एव नामतः ॥ १,१३.१५९ ॥\n\nस्वस्वरूपाश्च ते विप्र पूर्वं प्रश्नानुषङ्गतः ।\n\nसादाशिवे पवित्राङ्ग- सकलादिपरिच्छदः ॥ १,१३.१६० ॥\n\nदेवः सदाशिवो बिन्दौ निवृत्त्यादिकलेश्वराः ।\n\nनादे ध्वनिपतिः शक्तौ सर्वशक्तिमतां वरः ॥ १,१३.१६१ ॥\n\nयोनिर्विश्वस्य वागीशाः पतयः परतः शिवः ।\n\nसदाशिवशिवान्ताध्व- कल्पिताणुवपुःस्थितिः ॥ १,१३.१६२ ॥\n\nसर्वातिशयविश्रामस्तदूर्ध्वं पतयः कथम् ।\n\nईशानतीत्य शान्तान्तं तत्त्वं सादाशिवं स्मृतम् ॥ १,१३.१६३ ॥\n\nभुवनान्यपि नादादि- कला नान्यः पतिः शिवात् ।\n\nकिंतु यः पतिभेदोऽस्मिन् स शास्त्रे शक्तिभेदवत् ॥ १,१३.१६४ ॥\n\nकृत्यभेदोपचारेण तद्भेदस्थानभेदजः ।\n\nकरोत्युन्मीलनं याभिः शक्तिभिर्नरतेजसः ॥ १,१३.१६५ ॥\n\nता निवृत्त्यादिसंज्ञानां भुवनानामधीश्वराः ।\n\nनिवर्तयति भूतानि यया सास्य निवर्तिका ॥ १,१३.१६६ ॥\n\nनिवृत्तिरिति तत्स्थानं तत्रेशोऽपि निवृत्तिमान् ।\n\nनिवृत्तस्य गतिर्भूयो यया प्राच्यावलक्षणा ॥ १,१३.१६७ ॥\n\nनिषिध्यते प्रतिष्ठा सा स्थानं तवांश्च तत्पतिः ।\n\nत्यक्त्वाप्तगम्यविषयं यया ज्ञानं ददात्यणोः ॥ १,१३.१६८ ॥\n\nसा विद्या स्थानमप्यस्या विद्येशश्च तदीश्वरः ।\n\nसर्वदुःखप्रशमनं ययास्य कुरुते हरः ॥ १,१३.१६९ ॥\n\nसा शान्तिस्तत्पदं चेति तत्कुर्वन् सोऽपि शान्तिमान् ।\n\nऊर्ध्वाधोविषयालोको महान्यश्च महत्तरः ॥ १,१३.१७० ॥\n\nमहत्तमश्च क्रियते चितो याभिर्विमुच्यतः ।\n\nता इन्धिकाद्यास्तत्स्थानं तद्वानीशस्तिसृष्वपि ॥ १,१३.१७१ ॥\n\nसर्वज्ञत्वादियोगेऽपि नियोज्यत्वं मलांशतः ।\n\nप्रमार्ष्टि तद्यया सास्य मोचिका तत्पदं च यत् ॥ १,१३.१७२ ॥\n\nमोचकस्तत्क्रियाकृच्च ययेशानं करोति तम् ।\n\nसोर्ध्वगा तत्पदं चेति तदीशश्चोर्ध्वगापतिः ॥ १,१३.१७३ ॥\n\nयेऽपि तत्पदमापन्नाः शैवसाधनयोगतः ।\n\nते तत्स्थित्यन्तमाह्लादं प्राप्य यान्ति परं पदम् ॥ १,१३.१७४ ॥\n\nन च सृष्ट्यादि कुर्वन्ति स्वार्थनिष्ठा हि ते यतः ।\n\nइति सादाशिवं तत्त्वं व्याख्यातं लेशतस्तव ॥ १,१३.१७५ ॥\n\nशक्तावप्येवमित्येष सकलः कृत्ययोगतः ।\n\nकृत्यं तदादिविषयं निष्कलोऽन्यत्र सर्वदा ॥ १,१३.१७६ ॥\n\nभूमिप्राधानिकग्रन्थि- विद्याबिन्दुकलादिषु ।\n\nगुणकाराः दशाद्याः स्युर्नादकोटेरधो मुने ॥ १,१३.१७७ ॥\n\nऊर्ध्वं कलाया विद्याधः श्रूयन्ते गहनाधिपाः ।\n\nतदन्तरालमेतावदिति धीजात्र लक्षणा ॥ १,१३.१७८ ॥\n\nद्वयोरप्यध्वनोरेवं क्रमप्रसवयोगिनोः ।\n\nविलयः प्रातिलोम्येन शक्तितत्त्वद्वयावधिः ॥ १,१३.१७९ ॥\n\nव्यस्तस्याथ समस्तस्य विलयः स कथं कियान् ।\n\nतत्त्वमार्गस्य भगवन् ब्रूहि सर्वार्थदर्श्यसि ॥ १,१३.१८० ॥\n\nमहास्वापे समस्तस्य व्यस्तस्यावान्तरो लयः ।\n\nसर्गोऽप्येवं स्थितेः कालः कथ्यमानोऽवधार्यताम् ॥ १,१३.१८१ ॥\n\nचतुर्युगसहस्रान्तमहर्हेमाण्डजन्मनः ।\n\nनिशा तावत्यहोरात्र- मानेनाब्दपरार्धके ॥ १,१३.१८२ ॥\n\nविलयो व्युत्क्रमेणैष प्रकृत्यादि निवार्यते ।\n\nतदा रुद्रशतं वीर- श्रीकण्ठौ च प्रधानपाः ॥ १,१३.१८३ ॥\n\nशक्त्याक्रम्य जगत्सूक्ष्मं सूक्ष्मदेहांश्च चिद्वतः ।\n\nप्रकृतिस्थाशयान् कालं तत्स्वापान्तमुपासते ॥ १,१३.१८४ ॥\n\nशिवेष्टमन्त्रभृन्नुन्न- मण्डलाधिपतीरिताः ।\n\nकाले जगत्समुत्पाद्य स्वाधिकारं प्रकुर्वते ॥ १,१३.१८५ ॥\n\nकर्म धर्मादिकं तच्च गुणत्वेन मतौ स्थितम् ।\n\nगुणिनो न गुणोऽपैति प्रकृतावुच्यते कथम् ॥ १,१३.१८६ ॥\n\nसत्यं बुद्धिगुणः कर्म नापैति गुणिनो गुणः ।\n\nदेहाक्षफलभूमीनां तात्स्थ्यात्तत्रोपचर्यते ॥ १,१३.१८७ ॥\n\nआधारे कारणे कार्ये समीपे चोपकारके ।\n\nधर्माद्यनुकृतौ चेति लक्षणां सूरयो जगुः ॥ १,१३.१८८ ॥\n\nएवं गुणादिसर्गाणां परार्धे गुणकारणम् ।\n\nकला लेढि कलां माया स्वाधिकारपराङ्मुखी ॥ १,१३.१८९ ॥\n\nतन्निवृत्तौ निवर्तन्ते देवास्तदधिकारिणः ।\n\nसर्गस्थित्यादिको यस्मादधिकारस्तदाश्रयः ॥ १,१३.१९० ॥\n\nएवं मन्त्रेशमुख्येषु विशत्स्वभिमतं पदम् ।\n\nविद्यामत्ति सदातत्त्वं तद्बिन्दुर्बैन्दवं ध्वनिः ॥ १,१३.१९१ ॥\n\nनादमत्ति परा शक्तिः शक्तिमीष्टे स्वयं हरः ।\n\nभविनां विश्रमायैवं मायायाश्च परः शिवः ॥ १,१३.१९२ ॥\n\nआकलय्य स्वदृक्शक्त्या स्वापं सृष्ट्यै प्रवर्तते ।\n\nएवं तत्त्वानि भावाश्च भुवनानि वपूंषि च ॥ १,१३.१९३ ॥\n\nशुद्धाशुद्धाध्वनोर्विप्र व्याख्यातानि समासतः ।\n\nविद्या पञ्चाणुदेहाश्च बिन्दुर्नादोऽथ कारणम् ॥ १,१३.१९४ ॥\n\nपञ्चस्कन्धः परो मार्गः क्व भावाः प्रत्ययः स्थिताः ।\n\nनादः सूक्ष्मः कला काल- रागयुग्मे सपूरुषे ॥ १,१३.१९५ ॥\n\nस्थूलः पञ्चकलो नादः पञ्चतत्त्वाश्रयो मुने ।\n\nप्रधानादिचतुर्ग्रन्थि- निधिर्बिन्दुश्चतुष्कलः ॥ १,१३.१९६ ॥\n\nगर्वे मनोमुखा देवा बुद्धौ भावादयः स्थिताः ।\n\nपञ्चमन्त्रतनुर्देवः स्थितस्तन्मात्रपञ्चके ।\n\nसूक्ष्मभूतेषु मन्त्रेशा मन्त्राः स्थूलेषु संस्थिताः ॥ १,१३.१९७ ॥\n\nइति यदणुनिरोधि ध्वान्तबीजाद्यदृष्टं पशुमतसृतदृग्भिः पाशजालं सुभूयः ।\n\nतदुपशमनिमित्तं वक्ष्यमाणक्रियातो रुचदविहतशक्तिः शाम्भवी मन्त्रसम्पत् ॥ १,१३.१९८ ॥\n\nसमाप्तश्च विद्यापादः\n\n__________________________\n\nयेनाणूनामुषितममलं दृक्क्रियाख्यस्वरूपं यत्सद्भावाद्भवजलनिधौ जन्तुजातस्य पातः ।\n\nदुर्वारं तत्क्षपयति तमो यत्प्रसादस्तमीशं चर्यापादे विवृतिरचनां कुर्महे सम्प्रणम्य ॥ ३.० ॥\n\nअथातो देशिकादीनां सामान्याचारसंग्रहः ।\n\nपरश्चावसरप्राप्तः समासेनोपदिश्यते ॥ ३.१ ॥\n\nदेशिको मन्त्रवृत्तिश्च पुत्रकः समयी च यः ।\n\nचत्वार एते शैवाः स्युर्व्रतिनोऽव्रतिनोऽपि वा ॥ ३.२ ॥\n\nव्रतिनो जटिला मुण्डास्तेष्वग्र्या भस्मपाण्डराः ।\n\nतिलकैः पुण्ड्रकैः पट्टैर्भूषिता भूमिपादयः ॥ ३.३ ॥\n\nजटा न शूद्रो विभृयान्नाज्ञो नापि प्रमादवान् ।\n\nन योषिन्न वयोन्तस्था न रोगी विकलोऽपि वा ॥ ३.४ ॥\n\nकलातत्त्वपवित्राणु- शक्तिमन्त्रेशसंख्यया ।\n\nविभज्य केशान्सम्पात्य प्रत्यंशं संहिताणुभिः ॥ ३.५ ॥\n\nव्रतेश्वरस्य पुरतो बध्नीयाच्छिवतेजसा ।\n\nमन्त्रिणः साध्यमन्त्रेण हृदा पुत्रकयोग्ययोः ॥ ३.६ ॥\n\nकृमिघ्नद्रव्यमिश्रेण भस्मना त्रैफलेन च ।\n\nसायचूर्णेन वा पुष्टिं नयेत्ता भौतिकव्रती ॥ ३.७ ॥\n\nभौतिकव्रतिनस्ते स्युर्येषां सावधिकं व्रतम् ।\n\nदेहपातान्तकं येषां ते निष्ठाव्रतिनः स्मृताः ॥ ३.८ ॥\n\nगुरवः पुत्रका ये च न प्राथमिकसाधकाः ।\n\nपूर्णव्रतावधिः सम्यग्व्रतेशायार्पितव्रतः ॥ ३.९ ॥\n\nन्यस्तव्रताङ्गः सत्पत्नी- परिग्रहविभूतिमान् ।\n\nभौतिकः काम्य इत्युक्तः सत्सान्तानिक एव वा ॥ ३.१० ॥\n\nसाधको लोकधर्मी यः पुत्रकः स्नातको गृही ।\n\nसमयी प्राग्गृहस्थश्च शैवाः स्युर्व्रतवर्जिताः ॥ ३.११ ॥\n\nतेषां साधारणं कर्म सन्ध्योपासनमर्चनम् ।\n\nस्नानादीनि तदङ्गानि पर्वसु द्विगुणक्रिया ॥ ३.१२ ॥\n\nन्यग्रोधाश्वत्थपत्रेषु वातघ्नाक्षदलेषु च ।\n\nकांस्ये वाभोजनं भैक्षं चातुर्वर्ण्यमकुत्सितम् ॥ ३.१३ ॥\n\nसर्वामरप्रतिष्ठासु सेत्वादीनां निवेशने ।\n\nसीमन्तोन्नयनाद्येषु संस्कारेष्वन्नवर्जनम् ॥ ३.१४ ॥\n\nचरुणा फलमूलैर्वा हविष्येणापरेण वा ।\n\nचतुर्दश्यामथाष्टम्यां पञ्चदश्यां च वर्तनम् ॥ ३.१५ ॥\n\nव्यतीपातदिनध्वंस- मासवृद्ध्ययनादिषु ।\n\nविशेषसंयमः कार्यः शैवानां च प्रतर्पणम् ॥ ३.१६ ॥\n\nमार्गक्षीणे रिपुग्रस्ते रोगार्ते क्षुत्प्रपीडिते ।\n\nसर्वात्मना समुद्धारः कर्तव्यः शिवयोगिनः ॥ ३.१७ ॥\n\nमांसयोषिन्मधुत्यागो व्रतिनः क्षितिशायिता ।\n\nमात्रारक्षणमेकस्य कमण्डलुसहायता ॥ ३.१८ ॥\n\nस्त्रीगीतनर्तितालाप- विलासानामुपेक्षणम् ।\n\nस्त्रिया रहोऽव्यवस्थानं स्रगभ्यङ्गादिवर्जनम् ॥ ३.१९ ॥\n\nकृष्णपक्षे चतुर्दश्यामष्टम्यां सिद्धदर्शने ।\n\nश्राद्धं पर्वसु सर्वेषु विषुवे चाष्टकादिषु ॥ ३.२० ॥\n\nगुरुतत्तुल्यबन्धूनां भ्रातॄणां ज्यायसामपि ।\n\nपूजनं मधुपर्काद्यैः स्वकाले स्त्रीनिषेवणम् ॥ ३.२१ ॥\n\nमङ्गलाचारयोगित्वं गन्धमाल्यादिधारणम् ।\n\nपृथक्पृथक्तथैतेषामाचारोऽपि विधीयते ॥ ३.२२ ॥\n\nमहेशशक्तिनुन्नानां गुरुः कुर्यादनुग्रहम् ।\n\nपरीक्षाभिः परिज्ञाय वृद्धोक्ताभिः प्रयत्नवान् ॥ ३.२३ ॥\n\nअकृत्वा शिवभक्तानां कृत्वा च व्यभिचारिणाम् ।\n\nप्रायश्चित्ती भवेद्यस्मात्कुर्याद्यत्नमतः परम् ॥ ३.२४ ॥\n\nकर्म संजीवनं कुर्याद्व्यभिचारिणि दीक्षिते ।\n\nसृष्टितः संहिताहोमादधः पूर्णासमन्वितम् ॥ ३.२५ ॥\n\nसंजीवनं न दग्धस्य कर्मणोऽस्ति मृषा चितः ।\n\nखेदनापायशमनं प्रायश्चित्तं हि तद्गुरोः ॥ ३.२६ ॥\n\nदर्शनान्तरसंस्थाभ्यश्च्युतानामनुवर्तिनाम् ।\n\nविधायैवं स्वजात्यन्तं दीक्षां कुर्याद्विलोमतः ॥ ३.२७ ॥\n\nन ते मन्त्रप्रयोक्तारः पुनर्भवतया मताः ।\n\nमन्त्रसाधनसंसिद्धेः कुर्यात्तानीतराण्यतः ॥ ३.२८ ॥\n\nव्याकुर्याच्छिवभक्तेभ्यस्तन्त्रार्थं गतमत्सरः ।\n\nन्यायतो न्यायवर्तिभ्यः पालयन् गुरुसन्ततिम् ॥ ३.२९ ॥\n\nनाजीर्णाम्लरसोद्गारे न च विण्मूत्रबाधने ।\n\nन छर्द्यां नातिसारे वा नास्नातः कृतमैथुनः ॥ ३.३० ॥\n\nपूते महीतले स्थित्वा पशुश्रवणवर्जिते ।\n\nपरिध्यन्तःस्थितं चेष्ट्वा शिवं प्रणवविग्रहम् ॥ ३.३१ ॥\n\nगणाध्यक्षं गुरुं चैव कारकं च क्रियाश्रयम् ।\n\nपुस्तकं गुप्तसत्सूत्रं विधायोपरि कस्यचित् ॥ ३.३२ ॥\n\nब्रूयादङ्ग पठस्वेति कृतार्थं प्रागुदङ्मुखः ।\n\nप्रारभेत गुरुर्व्याख्यां सम्बन्धार्थोक्तिपूर्विकाम् ॥ ३.३३ ॥\n\nस्रोतो ब्रूयादनुस्रोतो भेदान् संख्यानमेव च ।\n\nप्रवृत्तये गुरुं स्वं च स्तेयी स्यात्तदकीर्तनात् ॥ ३.३४ ॥\n\nस्रोतांसि कामिकाद्यूर्ध्वमसिताङ्गादि दक्षिणम् ।\n\nसम्मोहाद्युत्तरं प्राच्यं त्रोतलादि सुविस्तरम् ॥ ३.३५ ॥\n\nआप्यं चण्डासिधारादि चण्डनाथपरिग्रहम् ।\n\nशैवं मान्त्रेश्वरं गाणं दिव्यमार्षं च गौह्यकम् ॥ ३.३६ ॥\n\nयोगिनीसिद्धकौलं च स्रोतांस्यष्टौ विदुर्बुधः ।\n\nप्रतिस्रोतोऽनुयायीनि तानि ब्रूयाद्विभागशः ॥ ३.३७ ॥\n\nशैवं प्राक्तन्त्रनिर्माणमाज्ञासिद्धमसंशयम् ।\n\nतदीशानैर्गणैर्देवैर्मुनिभिश्च तदिच्छया ॥ ३.३८ ॥\n\nविज्ञाय सम्भृतं स्वोक्त्या तादाख्यं समुपागतम् ।\n\nगुह्यका भुजगा यक्षा दानवाश्च शिवेरिताः ॥ ३.३९ ॥\n\nयदूचुरुपसंहृत्य तत्स्रोतो गौह्यकं स्मृतम् ।\n\nयोगिन्यो लेभिरे ज्ञानं सद्यो योगावभासकम् ॥ ३.४० ॥\n\nयेनतद्योगिनीकौलं नोत्तीर्णं ताभ्य एव तत् ।\n\nतथान्यदपि संहारो यो मिश्रो मिश्र एव सः ॥ ३.४१ ॥\n\nवादिभेदप्रभिन्नत्वात्तेषां संख्या न विद्यते ।\n\nशैवा रौद्रा महाभेदा दशाष्टादश चोर्ध्वके ॥ ३.४२ ॥\n\nरौद्रा रुद्रैः शिवाविष्टैरुद्गीर्णा न स्वबुद्धितः ।\n\nशैवानां कामिकं पूर्वं योगोद्भवमचिन्त्यकम् ॥ ३.४३ ॥\n\nकारणं ज्ञानमजितं दीप्ताख्यं सूक्ष्मकं परम् ।\n\nसाहस्रमंशुमत्संज्ञं सुप्रभिद्दशमं विदुः ॥ ३.४४ ॥\n\nरौद्राणां विजयं पूर्वं निःश्वासं पारमेश्वरम् ।\n\nस्वायम्भुवं तथाग्नेयं वीरभद्रं च रौरवम् ॥ ३.४५ ॥\n\nमकुटं विमलाख्यं च चन्द्रज्ञानाख्यमेव च ।\n\nमुखबिम्बकमुद्गीतं ललितं सिद्धसंज्ञकम् ॥ ३.४६ ॥\n\nसन्तानं चैव शर्वोक्तं किरणं वातुलं परम् ।\n\nतदारभ्य चिरं नाति व्याकुर्यात्प्रथमेऽहनि ॥ ३.४७ ॥\n\nप्रारम्भेऽपि न सम्प्रश्न- प्रतिप्रश्नातिमात्रकम् ।\n\nत्रीणि मूलानि सूत्राणि द्वे तथैकमथापि वा ॥ ३.४८ ॥\n\nविधायोपरमेदूर्ध्वं वदन्विघ्नैर्विरुद्ध्यते ।\n\nयत्र बीज इवारूढो महातन्त्रार्थपादपः ॥ ३.४९ ॥\n\nआभाति मूलसूत्रं तदथशब्दाद्यलंकृतम् ।\n\nतस्योद्देशकमन्यत्स्यात्संख्यासंज्ञादिवाचकम् ॥ ३.५० ॥\n\nतल्लक्षणं स्वरूपोक्तिस्तदन्यो भाष्यसंग्रहः ।\n\nब्रूते य एवं योऽधीते तावुभौ हतकल्मषौ ॥ ३.५१ ॥\n\nलोके प्राप्य यशो दीप्तं विशेतां धाम शांकरम् ।\n\nअनध्याये स्वतन्त्रोक्त- विधिना शृण्वते मृषा ॥ ३.५२ ॥\n\nशैवं वदन्निहाल्पायुर्मृतः प्रेतत्वमश्नुते ।\n\nनाध्यापयेच्चतुर्दश्यामष्टम्यां पक्षयोर्द्वयोः ॥ ३.५३ ॥\n\nप्रतिपत्पञ्चदश्योश्च चतुर्थ्यामर्कसंक्रमे ।\n\nनिर्घातोल्कामहीकम्प- पश्चाच्चापेषु वासरः ॥ ३.५४ ॥\n\nसंध्यास्तनितदिग्दाह- परिवेषोपलेषु च ।\n\nनीहारप्राग्धनुर्व्योम- पुरेष्वेतेषु दर्शनात् ॥ ३.५५ ॥\n\nकीलके च रवीन्दुस्थे त्र्यहं स्वर्भानुदर्शने ।\n\nपञ्चरात्रं हरिमखे पवित्रे च मखद्विषः ॥ ३.५६ ॥\n\nबिडालव्यालभेकेषु गतेष्वन्तरतो दिनम् ।\n\nत्र्यहं त्रिफणिनि व्याले दृष्टे द्विफणिनि द्व्यहम् ॥ ३.५७ ॥\n\nअन्तः शवश्रुतौ दाहे शवगन्धे खरानिले ।\n\nतद्विरामं विना ख्यात- जन्तुमृत्यौ च वासरम् ॥ ३.५८ ॥\n\nगुरौ मासं शिवीभूते भ्रातृशिष्यादिके त्र्यहम् ।\n\nशैवे राजनि सप्ताहं त्रिरात्रं पशुधर्मिणि ॥ ३.५९ ॥\n\nस्वकल्पान्वयसिद्धेषु तथान्येष्वपि देशिकः ।\n\nप्राग्व्याख्यानपरामर्श- समाधानेष्टिकृद्भवेत् ॥ ३.६० ॥\n\nसमयी पुत्रको वापि ज्ञात्वा किंचिदपूर्वकम् ।\n\nनिवेदयेदनुज्ञातो गुरवे पीठवर्तिने ॥ ३.६१ ॥\n\nशृणुयात्स्वाभिषिक्ताद्वा योगपीठेष्टशंकरः ।\n\nबहिः स्थितो बहिःसंस्थात्परसिक्तादपीठगात् ॥ ३.६२ ॥\n\nन यायादनुपानत्कः क्वचिन्नाप्यसहायवान् ।\n\nनातिप्राङ्नातिवेलायां न रात्रौ न खारातपे ॥ ३.६३ ॥\n\nन नीचैः संवसेन्न्नापि वृथा यायाद्गृहाद्गृहम् ।\n\nतथा नोपहसेत्कंचिन्नानुकुर्यान्न पीडयेत् ॥ ३.६४ ॥\n\nनासदाचरितं किंचिदाचरेत्स गुरुर्यतः ।\n\nतदापन्नममान्यत्वं मन्त्र्यादिषु न वार्यते ॥ ३.६५ ॥\n\nपुत्रकः प्रातरुत्थाय समयी च कृताह्निकः ।\n\nकृतप्रणामोऽनुज्ञातो गुरुणा कृत्यमाचरेत् ॥ ३.६६ ॥\n\nअधीत्य शृणुयाच्छास्त्रं गुरुतन्त्रो गुरौ वसन् ।\n\nत्यक्त्वाभिमानमात्सर्य- डम्भव्यसनसन्ततिम् ॥ ३.६७ ॥\n\nकण्ठप्रावृतिनिष्ठीव- कासहासादि सन्निधौ ।\n\nगुरोर्न कुर्यान्नो वादं कैश्चिन्नोत्कृष्टवेषवान् ॥ ३.६८ ॥\n\nउद्वर्तनाङ्गसंस्कार- जृम्भणासनसंस्थितीः ।\n\nसमानालापपर्यङ्ग- बन्धध्यानार्चनादिकम् ॥ ३.६९ ॥\n\nन भुञ्जानं समाधिस्थं चङ्क्रमन्तं क्रियोद्यतम् ।\n\nस्थितं गुरुसमीपे वा मतिमान्नाभिवादयेत् ॥ ३.७० ॥\n\nगच्छन्तं पृष्ठतो यायाद्विशन्तमनुसंविशेत् ।\n\nतद्वचो नानुयुञ्जीत शयानं न प्रबोधयेत् ॥ ३.७१ ॥\n\nअनुज्ञातश्चरेद्भैक्षं प्राप्तमद्यान्निवेदितम् ।\n\nशयीत सुप्त इत्यादि कुर्याद्विध्युदितं च यत् ॥ ३.७२ ॥\n\nकामं चरेदनुज्ञातः पुत्रको धाम्नि वा वसेत् ।\n\nसमयी प्राग्गृहस्थश्च यत्नेनोपचरेद्गुरुम् ॥ ३.७३ ॥\n\nसाध्यकोटेरलब्धत्वात्तल्लाभोऽपि तदाश्रयः ।\n\nन चान्यवृत्तिनिष्ठस्य तस्मात्तत्साधको भवेत् ॥ ३.७४ ॥\n\nसाधको गुर्वनुज्ञातः पुण्यक्षेत्रं समाश्रितः ।\n\nसाध्यवेषधरो मौनी हविष्यचरुशाकभुक् ॥ ३.७५ ॥\n\nसहायवानप्रमत्तः फलमूलभुगेव वा ।\n\nइष्ट्वा शिवं यजेत्साध्यं जपं कुर्यात्त्रिधोदितम् ॥ ३.७६ ॥\n\nहुत्वा दशांशं तद्याग- कुम्भस्नातः शुभे दिने ।\n\nक्षेत्रस्थः प्रारभेत्कर्म चरन्वा सिद्धिसंश्रयम् ॥ ३.७७ ॥\n\nन कंचिदनुगृह्णीयान्न निषेवेत भर्त्सयेत् ।\n\nनासीत चिरमन्यत्र विना क्षेत्रपरिग्रहात् ॥ ३.७८ ॥\n\nमाधूकरीं चरेद्भिक्षां दिनार्थे सवने गते ।\n\nसर्वमन्त्रमुखे पुण्ये परमेशाधिदैवते ॥ ३.७९ ॥\n\nतदनिर्वर्त्य योऽश्नाति सवनं सूरपूजितम् ।\n\nमन्त्रास्तं नाधितिष्ठन्ति योगपीठव्यवस्थिताः ॥ ३.८० ॥\n\nभीक्षां तु चरतो भिक्षां नादद्यान्न विगर्हितात् ।\n\nशैवात्स्वायम्भुवादेश्च कुतश्चिल्लिङ्गिनोऽपि वा ॥ ३.८१ ॥\n\nमिष्टान्नप्रचुरां भीक्षां नादद्यान्नातिसंस्कृताम् ।\n\nपरिहासादिचतुरा यत्र नार्यस्ततोऽपि वा ॥ ३.८२ ॥\n\nकृतरक्षः स्मरन्नस्त्रं पर्यटेन्मौनमास्थितः ।\n\nभिक्षामलब्ध्वा नो कोपं कुर्यान्नो विधृतश्चिरम् ॥ ३.८३ ॥\n\nन चाध्वसु प्रधावत्सु नोक्तः केनचिदप्रियम् ।\n\nगुर्वग्निशिवविद्याभ्यः क्षेत्रपालाय चांशकम् ॥ ३.८४ ॥\n\nसमुद्धृत्य सहायेन विभज्याद्यात्क्षितौ शुचिः ।\n\nसमाचान्तो जपेन्मन्त्रं वैष्णवे समये ततः ॥ ३.८५ ॥\n\nव्यतीते क्षेत्रपालाय स्वाहेत्योंकारपूर्वकम् ।\n\nबलिं च नैरृते दद्याद्गन्धधूपपुरःसरम् ॥ ३.८६ ॥\n\nततः प्रसार्य सच्चर्म बद्ध्वासनमतन्द्रितः ।\n\nध्यायन्मन्त्रं जपेद्विद्वान् खिन्नस्तस्मिंल्लघु स्वपेत् ॥ ३.८७ ॥\n\nसमुत्थायार्धरात्रे तु कुर्यात्पूजाजपादिकम् ।\n\nततश्च सवने ब्राह्मे समिदाद्याहरेत्ततः ॥ ३.८८ ॥\n\nशैवानावसथप्राप्तान् परया श्रद्धयार्चयेत् ।\n\nसम्पन्नैः कारकैस्तांश्च ज्ञात्वा लिङ्गैर्यथार्हतः ॥ ३.८९ ॥\n\nन कंचित्प्रणमेद्ब्रूयात्साध्यमन्त्रं न कस्यचित् ।\n\nनाक्षिपेदोषधीर्मन्त्र- गोब्राह्मणतपस्विनः ॥ ३.९० ॥\n\nव्यक्तिस्थानं शिवस्यैते शिवनिन्दैव सा यतः ।\n\nविशिष्टेनोपहारेण यजेत्पर्वसु शंकरम् ॥ ३.९१ ॥\n\nक्षेत्रपालं च साध्याणुं चरुं दद्यान्न कस्यचित् ।\n\nलब्धानुज्ञो मृषा जातु तिष्ठेन्नैकमपि क्षणम् ॥ ३.९२ ॥\n\nगुप्ताक्षसूत्रपूजाङ्गः क्रियाकालविभागवित् ।\n\nक्रमशः सिद्धिमाप्नोति सिद्धिक्षेत्राणि संचरन् ॥ ३.९३ ॥\n\nपरिगृह्याथवा क्षेत्रं सल्लिङ्गाधिकृतं वसेत् ।\n\nगणेशवृषभस्कन्द- मातृलोकेशकीलितम् ॥ ३.९४ ॥\n\nदक्षिणोत्तरदिग्द्वारं शिवधामान्यरक्षितम् ।\n\nमहाजनाकुलं दूर- समित्पुष्पकुशोदकम् ॥ ३.९५ ॥\n\nसोपद्रवं च संत्यज्य परिग्रहणमाचरेत् ।\n\nबाणे लिङ्गे स्वयंव्यक्ते मुनिसिद्धनिषेविते ॥ ३.९६ ॥\n\nस्वकल्पोक्तेन विधिना स्वयं वा परिकल्पिते ।\n\nशुक्लपक्षे चतुर्दश्यां विशेषेणोत्तरायणे ॥ ३.९७ ॥\n\nकुर्यात्परिग्रहं विद्वानष्टम्यां वा समाहितः ।\n\nयागधाम विधायादा- वस्त्रं माहेश्वरं यजेत् ॥ ३.९८ ॥\n\nजप्त्वा दशसहस्राणि दशांशमनुहोमयेत् ।\n\nभूरिस्रग्बलिधूपाद्यैरिष्टलिङ्गस्थशंकरः ॥ ३.९९ ॥\n\nन्यसेद्दिगीश्वरान्दिक्षु शक्रादीन् शङ्कुविग्रहान् ।\n\nनाडीभूतेन सूत्रेण सन्धाय बहिरालिखेत् ॥ ३.१०० ॥\n\nप्राकारं भस्मना दीप्तमस्त्रं माहेश्वरं जपन् ।\n\nतदन्तरखिलैर्बीजैर्वर्मालब्धैस्तदुच्चरन् ॥ ३.१०१ ॥\n\nप्राकारं कवचं कुर्यात्स्वधाम्नोऽप्येवमेव हि ।\n\nधामशङ्कुषु लोकेशान् प्रदोषे प्रतिवासरम् ॥ ३.१०२ ॥\n\nबाह्यावृतौ तदस्त्राणि यजेदन्तर्घनच्छदम् ।\n\nक्षेत्रपालं स्वदिग्भागे पर्वसु क्षेत्रनेमिगान् ॥ ३.१०३ ॥\n\nक्षेत्रे यन्नस्ति तद्दूरात्सहायोपहृतं भजेत् ।\n\nन सिद्धिक्षेत्रमुत्सृज्य पदमप्यन्यतो व्रजेत् ॥ ३.१०४ ॥\n\nवर्णलक्षजपान्मन्त्रो होमाच दशमांशतः ।\n\nस्वशास्त्रविहितां वृत्तिमास्थितस्य प्रसिद्ध्यति ॥ ३.१०५ ॥\n\nसंजातव्युत्क्रमः कुर्यात्प्रायश्चित्तं विधिस्थितम् ।\n\nअकामात्कामतः कुर्यात्तदेव त्रिगुणं सुधीः ॥ ३.१०६ ॥\n\nसाधकाह्निकविच्छेदे सद्योजातायुतं जपेत् ।\n\nशतं वा संयतप्राणो वासरं मारुताशनः ॥ ३.१०७ ॥\n\nवामस्यान्नव्यतिकरे हिंसायां बहुरूपिणः ।\n\nवक्त्रस्य स्यन्दने रात्रौ दिवा तद्द्विगुणं जपेत् ॥ ३.१०८ ॥\n\nद्विजाद्युच्छिष्टसंसर्गे वक्त्राद्यन्यतमं गुणम् ।\n\nचतुर्दलाब्जमध्येष्ट्या तत्स्थाने पञ्चमं यजेत् ॥ ३.१०९ ॥\n\nषडहोपोषितो लक्षं जपेद्वन्याशनोऽपि वा ।\n\nजुहुयादयुतं ज्ञाते द्विगुणं शुद्धिकारणात् ॥ ३.११० ॥\n\nजपेन्निर्माल्यसम्पर्के सर्वब्रह्माणि लक्षशः ।\n\nसमग्रसंहितालक्षं जपेन्निर्माल्यभोजने ॥ ३.१११ ॥\n\nवामाद्याः पतयः शाक्य- पादार्थिककपालिनाम् ।\n\nअजातोऽधिपतिः प्रोक्तस्त्रयीनैष्ठिकलिङ्गिनाम् ॥ ३.११२ ॥\n\nतदन्नभोजने शुद्धिर्जातिसम्पर्कशुद्धिवत् ।\n\nकिंत्वैन्दवव्रतप्रान्ते कापाल्यन्नाशने मतम् ॥ ३.११३ ॥\n\nईशानस्य जपेल्लक्षं तत्सङ्करविशुद्धये ।\n\nकापालिसङ्करे त्रीणि लक्षाणि कृतसंयमः ॥ ३.११४ ॥\n\nप्रमादाद्धारिते लिङ्गे भ्रष्टे वा साक्षसूत्रके ।\n\nलक्षं जपेन्महेशस्य पुनः कुर्यात्परिग्रहम् ॥ ३.११५ ॥\n\nभ्रंशे वा जनिते भङ्गे दशांशो विहितो मुने ।\n\nतदन्यत्रार्धमूलं वा सहस्रं सुलघीयसि ॥ ३.११६ ॥\n\nतद्वच्च पशुना दृष्टे स्पृष्टे दशगुणं जपेत् ।\n\nहारितार्धं गुणच्छेदे संख्यासूत्रस्य दोषनुत् ॥ ३.११७ ॥\n\nत्यागश्च कफविण्मूत्र- स्पृष्टस्यान्यत्र तैजसात् ।\n\nप्रमादाद्योषितं गत्वा प्राणायामायुतं भजेत् ॥ ३.११८ ॥\n\nद्विपञ्चगुणितं शुद्ध्यै प्रणवोच्चारसंश्रितम् ।\n\nमहापातकसंयोगे शिवैकादशिकायुतम् ॥ ३.११९ ॥\n\nजपेद्दशगुणं प्राण- संयमी फलमूलभुक् ।\n\nतत्समेष्वेवमेव स्यात्किं तु प्राणायतिं विना ॥ ३.१२० ॥\n\nपातकेषु तदन्येषु क्रियाव्यतिकरेषु च ।\n\nजपेदेकादशाजातमेकं वा ब्रह्ममध्यगम् ॥ ३.१२१ ॥\n\nन ग्राह्यं कारकं किंचित्सख्या जातांहसाहृतम् ।\n\nआददानोऽपरिज्ञानात्पूर्वोक्तादर्धमाचरेत् ॥ ३.१२२ ॥\n\nबहुदैवसिके योगे तुल्यं साधर्म्ययोगतः ।\n\nज्ञात्वैवं साधको विद्वान् सहायं सद्गुणं भजेत् ॥ ३.१२३ ॥\n\nसजात्यभिजनोपेतं यवीयांसं गुणाधिकम् ।\n\nपुत्रकं समयस्थं वा सुस्निग्धमपरं ततः ॥ ३.१२४ ॥\n\nसाधकोक्तं व्रतं कुर्याद्गुरुरस्ववशो व्रती ।\n\nद्विगुणं स्ववशस्ताव च्चरेदस्ववशो व्रती ॥ ३.१२५ ॥\n\nस्ववशस्त्रिगुणं त्र्यंशं विना तत्पुत्रकश्चरेत् ।\n\nपुत्रकार्धं तु समयी पूर्वोक्तानुक्तपाप्मनाम् ॥ ३.१२६ ॥\n\nकृच्छ्रं वा प्रतिषण्मासं प्रत्यब्दमथवैन्दवम् ।\n\nपराकं तप्तकृच्छ्रं वा मन्त्री सानुचरश्चरेत् ॥ ३.१२७ ॥\n\nनिर्विघ्नसिद्धिमन्विच्छन्मुक्त्यर्थमितरे त्रयः ।\n\nसर्वच्छिद्रहरश्चान्यो विधिरेषां निगद्यते ॥ ३.१२८ ॥\n\nयः प्राप्तस्तपसा देवैर्हरात्स्वविधिपुष्टये ।\n\nश्रावणे तदुपान्ते वा नभस्ये वोच्यमानवत् ॥ ३.१२९ ॥\n\nशम्भोः पवित्रमापाद्य पूरयेद्वार्षिकं विधिम् ॥ ३.१३० ॥\n\nतच्चिलालोहमृद्रत्न- दारुजं भौमसाधितम् ।\n\nसर्वज्ञविहितं यावद्बुभुक्.ओरितरस्य वा ॥ ३.आप्प्.१ ॥\n\nएकाङ्गुलं द्विहस्तान्तं रत्नजं न परं ततः ।\n\nलोहादि पाणिषड्ढास्तं दारुभिस्त्रिविधं परम् ॥ ३.आप्प्.२ ॥\n\n________________________________________________________________________________________\n\nअथात्मवतां मत्वा [वा] स्वाधिकारं सुदुष्करम् ।\n\nयतेरन्नत्मवत्तायै देशिकाद्या जिगीषवः ॥ ४.१ ॥\n\nतदात्मवत्त्वं योगित्वं जिताक्षस्योपपद्यते ।\n\nप्राणायामाद्यनुष्ठानाज्जिताक्षत्वं शनैः शनैः ॥ ४.२ ॥\n\nप्राणायामः प्रत्याहारो धारणा ध्यानवीक्षणे ।\n\nजपः समाधिरित्यङ्गान्यङ्गी योगोऽष्टमः स्वयम् ॥ ४.३ ॥\n\nप्राणः प्रागुदितो वायुरायामोऽस्य प्रखेदनम् ।\n\nप्रेरणाकृष्टिसंरोध- लक्षणं क्रतुदोषनुत् ॥ ४.४ ॥\n\nततः सुखलवास्वादे तेषां वृत्तस्य चेतसः ।\n\nप्रत्याहारो विधातव्यः सर्वतो विनिवर्तनम् ॥ ४.५ ॥\n\nतेनेन्द्रियार्थसंसर्ग- विनिवृत्तेश्चितो मतिः ।\n\nधारणायोग्यतामेति पदे स्वेच्छाप्रकल्पिते ॥ ४.६ ॥\n\nचिन्ता तद्विषया ध्यानं तच्चादिष्टं मुहुर्मुहुः ।\n\nतदेकतानतामेति स समाधिर्विधीयते ॥ ४.७ ॥\n\nजपस्तद्भाषणं ध्येय- संमुखीकरणं मुने ।\n\nऊहोऽभिवीक्षणं वस्तु- विकल्पानन्तरोदितः ॥ ४.८ ॥\n\nयदा वेत्ति पदं हेयमुपादेयं च तत्स्थितेः ।\n\nतत्पोषकं विपक्षं च यच्च तत्पोषकं परम् ॥ ४.९ ॥\n\nएषु व्यस्तसमस्तेषु कृतयत्नस्य योगिनः ।\n\nविभान्ति शक्तयो विश्वं व्याप्य भानोरिव त्विषः ॥ ४.१० ॥\n\nन तमीष्टे नरः कश्चित्रक्षोदानवमानवाः ।\n\nरोरुचानमतीत्यैतान् दृक्क्रियाप्राणरोचिषा ॥ ४.११ ॥\n\nनिवृत्तेर्मनसो हेतुः संसर्गात्प्राणखेदनम् ।\n\nनिवृत्तिर्धारणादीनां मूलं सर्वस्य तत्ततः ॥ ४.१२ ॥\n\nविस्तरेण सुरश्रेष्ठ विप्रकृष्टं च यत्स्थितम् ।\n\nयदन्यत्साधनं किंचिद्योगसिद्धेश्च कथ्यताम् ॥ ४.१३ ॥\n\nन शक्यं विस्तराद्वक्तुं तत्प्रसङ्गभयाद्विधेः ।\n\nप्रश्नस्यावश्यवाच्यत्वात्तथाप्युद्देश उच्यते ॥ ४.१४ ॥\n\nमूत्राद्युत्सृज्य विधिवदेकार्धदशसप्तभिः ।\n\nमृद्भिर्लिङ्गगुदासव्य- हस्तयुग्मानि शौचयेत् ॥ ४.१५ ॥\n\nद्विर्व्रती त्रिरपः पीत्वा द्विर्विमृज्याननं स्पृशेत् ।\n\nस्वबाहुनाभिहृत्कानि द्विस्त्रिर्वा शौचिताधरः ॥ ४.१६ ॥\n\nहितजीर्णाशनस्वस्थस्त्रिकुड्यावेष्टिते गृहे ।\n\nबाधाशून्ये वनादौ वा स्वासनस्थ उदङ्मुखः ॥ ४.१७ ॥\n\nनमस्कृत्य महेशानमुमास्कन्दगणाधिपान् ।\n\nऋजुग्रीवाशिरोवक्षा नासाग्राहितदृग्द्वयः ॥ ४.१८ ॥\n\nपार्ष्णिभ्यां वृषणौ रक्षन् दन्तैर्दन्तानसंस्पृशन् ।\n\nविष्टभदेहो दन्ताग्रे जिह्वामादाय सुस्थितः ॥ ४.१९ ॥\n\nरेचयेच्छक्तिपर्यन्तं पुटेनैकेन मारुतम् ।\n\nस रेचकस्तदभ्यासाद्वेधविक्षिप्तकर्मसु ॥ ४.२० ॥\n\nक्रमशः शक्ततामेति विकृष्टविषयेष्वपि ।\n\nबाह्येन वायुना मूर्तेः शक्तिसीमप्रपूरणम् ॥ ४.२१ ॥\n\nपूरकः स तदभ्यासात्सुगुर्वपि विकर्षयेत् ।\n\nत्यागसंग्रहणे हित्वा निरोधः कुम्भकः स्मृतः ॥ ४.२२ ॥\n\nरोधशक्तिस्तदभ्यासाद्व्यक्तिमेत्यनिवारिता ।\n\nतथास्य चरतो विद्वान् सोमसूर्येशवर्त्मसु ॥ ४.२३ ॥\n\nतद्धर्मयोग्यतां बुद्ध्वा योगी संसाधयेन्मतम् ।\n\nपूरकं कुम्भकं वापि भजेच्चन्द्रपथि स्थिते ॥ ४.२४ ॥\n\nपुष्टिमृत्युजयाद्यर्थं स्वात्मनोऽन्यस्य रेचकम् ।\n\nअनग्निज्वलने वृक्ष- शोषणे बीजनाशने ॥ ४.२५ ॥\n\nस्तोभोन्मादविषोद्दीप्ति- प्रमुखेषु तु रेचकम् ।\n\nध्यानार्चनजपाद्येषु देहत्यागे च शाङ्करे ॥ ४.२६ ॥\n\nकुम्भको रेचकश्चेष्टो दीक्षासंस्थापनेषु च ।\n\nयवीयान्मध्यमो ज्येष्ठः स तालैर्द्वादशादिभिः ॥ ४.२७ ॥\n\nतालो द्वादशभिर्जानु- परिणाहपरिभ्रमैः ।\n\nसोऽपि ध्यानजपोपेतः सगर्भोऽन्यस्तदुज्झितः ॥ ४.२८ ॥\n\nयथा सगर्भः स्थैर्याय मनसो न तथेतरः ।\n\nप्रातर्निशाकृतं पापं दिनान्ते च दिवाकृतम् ॥ ४.२९ ॥\n\nहन्त्यगर्भोऽपि देवानां प्रचलत्वं प्रधावताम् ।\n\nस्नातो भवति तीर्थेषु सर्वक्रतुषु दीक्षितः ॥ ४.३० ॥\n\nपोतः पितॄणां यः शश्वत्- सगर्भमिममाचरेत् ।\n\nध्यायेदध्वान्तगं देवं जपेत्तद्वाचकं सदा ॥ ४.३१ ॥\n\nक्षित्यादीन्यथ तत्त्वानि तद्रूपाधिकृतानि वा ।\n\nयस्मान्नाचेतनं तत्त्वं सिद्धमप्युपकारकम् ॥ ४.३२ ॥\n\nशैवं वपुरिति ध्यायेदतो यद्यत्समीहितम् ।\n\nसिद्धये धारणादीनां वृत्तीनामनिलस्य च ॥ ४.३३ ॥\n\nसगर्भं कुम्भकं विद्वानातिष्ठेदविखिन्नधीः ।\n\nअयमर्कगुणं कालं कृतचित्तव्यवस्थितिः ॥ ४.३४ ॥\n\nप्राप्नोति धारणाशब्दं धारणासिद्धिदानतः ।\n\nस्थित्यर्थो धारणाशब्दः स्थानार्थोऽप्युपचारतः ॥ ४.३५ ॥\n\nस्थानं प्राथमिकस्येमान् यवन्यादीनि नेतरत् ।\n\nतानि हेमहिमज्योतिः- कृष्णस्वच्छानि रूपतः ॥ ४.३६ ॥\n\nवेद्यर्धमण्डलत्र्यस्त्र- वृत्तपद्माकृतीनि तु ।\n\nस्थैर्याप्यायनविप्लोष- प्रेरणाशून्यताप्तये ॥ ४.३७ ॥\n\nभवन्ति वज्रकज्वाला- बिन्दुशून्यान्वितानि तु ।\n\nबाधकान्यनुवर्तीनि मध्यस्थान्यवगत्य च ॥ ४.३८ ॥\n\nयोगी व्यस्तसमस्तानि बिभृयादिष्टसिद्धये ।\n\nक्व देशे धारणारूपं चिन्तनीयं विपश्चिता ॥ ४.३९ ॥\n\nकिं च व्यस्तसमस्तानां फलं ब्रूहि सुरेश्वर ।\n\nहृदि चेतसि विक्षिप्ते धारयेत्क्षितिमर्थवित् ॥ ४.४० ॥\n\nजलं पिपासितः कण्ठे मन्देऽग्नौ जठरेऽनलम् ।\n\nप्राणादिवृत्तिसिद्ध्यर्थं हृत्कण्ठादिषु मारुतम् ॥ ४.४१ ॥\n\nविषाद्यभिभवे व्योम तेषु यत्रोपयोगवत् ।\n\nखं समस्तेषु भूतेषु वारिवायू शिखिक्षिती ॥ ४.४२ ॥\n\nवार्यग्नी भूमिपवनौ वारिक्ष्मे अनलानिलौ ।\n\nमध्यस्थारातिमित्राणि चतुष्के युग्मयुग्मशः ॥ ४.४३ ॥\n\nपरिज्ञायेति मतिमान् योजयेदिष्टसिद्धये ।\n\nकानि प्राणादिवृत्तीनां स्थानान्यस्मिन् शरीरके ॥ ४.४४ ॥\n\nजितासु तासु किं च स्यादिति ब्रूहि सुरोत्तम ।\n\nतस्य हृन्नाभ्युरःकण्ठ- पृष्ठदेशेषु धारणात् ॥ ४.४५ ॥\n\nजयः प्रणयनादीनां वृत्तीनां योगिनो भवेत् ।\n\nजितप्रणयनो धत्ते स्वेच्छया देहमात्मनः ॥ ४.४६ ॥\n\nजितापनयनोऽश्नाति शकृदादि जहाति न ।\n\nविजितोन्नयनोऽभ्येति वाग्वशित्वादिकान् गुणान् ॥ ४.४७ ॥\n\nसमानवृतीविजयाद्भवेत्त्यक्तजरो वशी ।\n\nवपुर्विहारवशिता भवेद्विनमने जिते ॥ ४.४८ ॥\n\nपङ्काम्बुकण्टकासङ्गो वीर्यमक्षयमद्भुतम् ।\n\nधारणा द्वादश ध्यानं दिव्यालोकप्रवृत्तिदम् ॥ ४.४९ ॥\n\nसमाधिरणिमादीनां द्वादशैतानि कारणम् ।\n\nप्राणायामं विनाप्येवं वश्यात्मा चेतसि स्थितः ॥ ४.५० ॥\n\nसमभ्यस्यन्नवाप्नोति गुणानुक्ताननन्तरम् ।\n\nयद्यद्वस्तु यथोद्दिष्ट- क्रमयोगात्प्रपद्यते ॥ ४.५१ ॥\n\nतत्र तत्राअस्य चिद्व्यक्तिस्तद्व्याप्तिविषया भवेत् ।\n\nइति बाह्ये स्थिते सर्वमाकलय्य स्वचक्षुषा ॥ ४.५२ ॥\n\nसर्वान् पदर्थान् संत्यज्य शिवतत्त्वं समभ्यसेत् ।\n\nशिवगर्भान् समातिष्ठन् प्राणायामादिकानपि ॥ ४.५३ ॥\n\nजहाति जन्तुर्यः प्राणान् स शिवत्वं प्रपद्यते ।\n\nरूपं परं महेशस्य ध्यातुं शक्यं न जातुचित् ॥ ४.५४ ॥\n\nवैचित्र्यात्कल्पितं भ्रान्त्यै तत्रास्था चेतसः कथम् ।\n\nपार्थिवाप्ये विचित्राङ्के न ध्येये धारणे तदा ॥ ४.५५ ॥\n\nतथाप्यभ्यासतः सिद्धाः श्रूयन्ते योगिनस्तयोः ।\n\nभोगविप्लुतचित्तस्य कथं स्याच्चित्तसंस्थितिः ॥ ४.५६ ॥\n\nनाधिकृत्याविरक्ताणून् प्राहेदं साधनं हरः ।\n\nशक्यते विषयीकर्तुं जगदप्यखिलं शनैः ॥ ४.५७ ॥\n\nकिमु चित्रं वपुर्दान्तैर्वैराग्याभ्यासशालिभिः ।\n\nकेयं वा रूपकेयत्ता सर्वाधिष्ठानयोगिनः ॥ ४.५८ ॥\n\nसर्वदा सर्वभूतानां सर्वाकारोपकारिणः ।\n\nस्थानरूपप्रमाणानि परिकल्प्य स्वचेतसा ॥ ४.५९ ॥\n\nयत्रोपरमते चित्तं तत्तद्ध्येयं पुनः पुनः ।\n\nतेनास्य चेतसः स्थैर्यं सविशेषगुणः शनैः ॥ ४.६० ॥\n\nउन्मील्य योगसंस्कारं हतविघ्नस्य जायते ।\n\nएवमातिष्ठतः सम्यग्विनैवाकारकल्पनाम् ॥ ४.६१ ॥\n\nअकिञ्चिच्चिन्तकस्यास्य रूपमुन्मीलति स्वकम् ।\n\nसर्वार्थदृक्क्रियारूपमानन्दमव्ययम् [..] ॥ ४.६२ ॥\n\nयत्प्राप्य न पुनर्दुःख- योगमेत्यशिवावहम् ।\n\nएतत्समस्तगुह्यानां गुह्यं सिद्धामरस्तुतम् ॥ ४.६३ ॥\n\nसाक्षादालोचनं शम्भोरत्युत्पावनमुत्तमम् ।\n\nनाल्पकालोषितायैतद्देयं नातिप्रमादिने ।\n\nनामेधिने नातपसे यश्च नाभ्यर्चयेच्छिवम् ॥ ४.६४ ॥\n\nअस्याभ्यासाद्दिव्यसिद्ध्यंशुजालैरिष्टान् लोकान् रोरुचानो विहृत्य ।\n\nकाले हित्वापास्रवं देहमास्ते स्वात्मन्येवाश्चर्यचर्याधिवासः ॥ ४.६५ ॥"
    }
]