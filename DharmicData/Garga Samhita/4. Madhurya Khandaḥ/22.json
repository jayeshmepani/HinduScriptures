[
    {
        "text": "अध्यायः २२\n\n\nश्रीनारद उवाच -\n\nएकदा नंदराजोऽसौ कृत्वा चैकादशीव्रतम् ।\n\nद्वादश्यां यमुनां स्नातुं गोपालैर्जलमाविशत् ॥ १ ॥\n\nतं गृहीत्वा पाशिभृत्यः पाशिलोकं जगाम ह ।\n\nतदा कोलाहले जाते गोपानां मैथिलेश्वर ॥ २ ॥\n\nआश्वास्य सर्वान् भगवान् गतवान् वारुणीं पुरीम् ।\n\nभस्मीचकार सहसा पुरीदुर्गं हरिः स्वयम् ॥ ३ ॥\n\nकोटिमार्तंडसंकाशं दृष्ट्वा प्रकुपितं हरिम् ।\n\nनत्वा कृतांजलिः पाशी परिक्रम्याह धर्षितः ॥ ४ ॥\n\nवरुण उवाच -\n\nनमः श्रीकृष्णचंद्राय परिपूर्णतमाय च ।\n\nअसंख्यब्रह्मांडभृते गोलोकपतये नमः ॥ ५ ॥\n\nचतुर्व्यूहाय महसे नमस्ते सर्वतेजसे ।\n\nनमस्ते सर्वभावाय परस्मै ब्रह्मणे नमः ॥ ६ ॥\n\nकेनापि मूढेन ममानुगेन\n\n     कृतं परं हेलनमद्य एव ।\n\nतत्क्षम्यतां भोः शरणं गतं मां\n\n     परेश भूमन् परिपाहि पाहि ॥ ७ ॥\n\nश्रीनारद उवाच -\n\nइति प्रसन्नो भगवान् नंदं नीत्वा सुजीवितम् ।\n\nसौख्यं प्रकाशयन्बंधून् व्रजमंडलमाययौ ॥ ८ ॥\n\nनन्दराजमुखाच्छ्रुत्वा प्रभावं श्रीहरेस्तु तम् ।\n\nगोपीगोपगणा ऊचुः श्रीकृष्णं नन्दनंदनम् ॥ ९ ॥\n\nयदि त्वं भगवान्साक्षाल्लोकपालैः सुपूजितः ।\n\nदर्शयाशु परं लोकं वैकुण्ठं तर्हि नः प्रभो ॥ १० ॥\n\nनीत्वा सर्वान् ततः कृष्ण एत्य वैकुण्ठमंदिरम् ।\n\nदर्शयामास रूपं स्वं ज्योतिर्मंडलमध्यगम् ॥ ११ ॥\n\nसहस्रभूजसंयुक्तं किरीटकटकोज्ज्वलम् ।\n\nशंखचक्रगदापद्मवनमालाविराजितम् ॥ १२ ॥\n\nअसंख्यकोटिमार्तंड संकाशं शेषसंस्थितम् ।\n\nचामरांदोलदिव्याभं ब्रह्माद्यैः परिसेवितम् ॥ १३ ॥\n\nतदैव तान् गोपगणान् पार्षदास्ते गदाधराः ।\n\nऋजुं कृत्वा नतिं धृत्वा दूरे स्थाप्य प्रयत्‍नतः ॥ १४ ॥\n\nचकितानिव तान्वीक्ष्य प्रोचुस्ते पार्षदा गिरा ।\n\nरे रे तूष्णीं प्रभवत मा वक्तव्यं वनेचराः ॥ १५ ॥\n\nभाषणं मा प्रकुरुत न दृष्ट्वा किं सभा हरेः ।\n\nवेदा वदंति चात्रैव साक्षाद्देवे स्थिते प्रभौ ॥ १६ ॥\n\nइति शिक्षां गता गोपा हर्षिता मौनमास्थिताः ।\n\nमनस्यूचुरयं कृष्ण उच्चसिंहासने स्थितः ॥ १७ ॥\n\nअस्मान् दूरादधःकृत्वा ऽस्माभिर्वक्ति न कर्हिचित् ।\n\nतस्माद्व्रजाद्वरं नास्ति कोपि लोको न सौख्यदः ॥ १८ ॥\n\nयत्रानेन स्वभ्रात्रापि वार्ता स्याद्धि परस्परम् ।\n\nइतिप्रवदतस्तान्वै नीत्वा श्रीभगवान् हरिः ।\n\nव्रजमागतवान् राजन् परिपूर्णतमः प्रभुः ॥ १९ ॥\n\n\n\nइति श्रीगर्गसंहितायां माधुर्यखण्डे श्रीनारद बहुलाश्व संवादे\n\nनन्दादिवैकुण्ठदर्शनं नाम द्वाविंशोऽध्यायः ॥ २२ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]