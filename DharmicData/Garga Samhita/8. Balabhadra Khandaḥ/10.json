[
    {
        "text": "अध्यायः १०\n\n\n\nबलभद्रखण्डः - दशमोऽध्यायः \n\n\n\nबलरामपूजापद्धतिः - \n\n\n\n\n\nदुर्योधन उवाच - \n\nभगवन् गर्गाचार्येण गोपीयूथाय कथं दत्तं \n\n बलभद्रपञ्चाङ्गं तत्कृपया वदतात् ॥ त्वं सर्वज्ञोऽसि ॥१॥\n\n\n\n प्राड्विपाक उवाच - \n\nकौरवेन्द्र एकदा गर्गाचार्यः कलिंदनन्दिनीं \n\n स्नातुं गर्गाचलाद्व्रजमंडलं चाजगाम ॥ \n\n तत्रैकांते मरुल्लीलैजल्ललितलतातरुपल्लवपुष्पगंधमत्तमिलिंदपुञ्जे \n\n कालिंदीकूलकलितनिकुंजे श्रीरामकृष्णध्यानतत्परं \n\n गर्गाचार्यं प्रणम्य नागेन्द्रकन्याः स्म इति जातिस्मरा \n\n गोपकन्याः श्रीमद्‌बलभद्रप्राप्त्यर्थं सेवनं पप्रच्छुस्तासां \n\n परमां भक्तिं वीक्ष्य पद्धतिपटलस्तोत्रकवचसहस्रनामानि \n\n गोपीयूथाय स प्रददौ ॥ किं भूयस्त्वं \n\n तद्‍ग्रहणं कर्तुमिच्छसि वदतात् ॥२॥\n\n दुर्योधन उवाच -\n\nरामस्य पद्धतिं ब्रूहि यथा सिद्धिं व्रजाम्यहम् ॥ \n\n त्वं भक्तवत्सलो ब्रह्मन् गुरुदेव नमोस्तु ते ॥३॥\n\n प्राड्विपाक उवाच -\n\nराममार्गस्य नियमं शृणु पार्थिवसत्तम ॥ \n\n येन प्रसन्नो भवति बलभद्रो महाप्रभुः ॥४॥\n\n सहस्रवदनो देवो भगवान् भुवनेश्वरः ॥ \n\n न दानैर्न च तीर्थैश्च भक्त्या लभ्यस्त्वनन्यया ॥५॥\n\n सत्संगमेत्याशु शिक्षेद्‌भक्तिं वै श्रीहरेर्गुरोः ॥ \n\n स सिद्धः कथितो जातं यस्य वै प्रेमलक्षणम् ॥६॥\n\n ब्राह्मे मुहूर्ते चोत्थाय रामकृष्णेति च ब्रुवन् ॥ \n\n नत्वा गुरुं भुवं चैव ततो भूम्यां पदं न्यसेत् ॥७॥\n\n वार्य्युपस्पृश्य रहसि स्थितो भूत्वा कुशासने ॥ \n\n हस्तावुत्संग आधाय स्वनासाग्रनिरीक्षणः ॥८॥\n\n ध्यायेत्परं हरिं देवं बलभद्रं सनातनम् ॥ \n\n गौरं नीलांबरं हृद्यं वनमालाविभूषितम् ॥९॥\n\n एवं ध्यानपरो नित्यं प्रीत्यर्थं हलिनः प्रभोः ॥ \n\n त्रिकालसंध्याकृच्छुद्धो मौनी क्रोधविवर्जितः ॥१०॥\n\n अकामी गतलोभश्च निर्मोहः सत्यवाग्भवेत् ॥ \n\n द्विवारं जलपानार्थी एकभुक्तो जितेन्द्रियः ॥११॥\n\n क्षौमाम्बरो भूमिशायी भूत्वा पायसभोजनः ॥ \n\n एवं निर्जितषड्‍वर्गो भवेदेकाग्रमानसः ॥१२॥\n\n तस्य प्रसन्नो भवति सदा संकर्षणो हरिः ॥ \n\n परिपूर्णतमः साक्षात्सर्वकारणकारणः ॥१३॥\n\n इत्थं श्रीबलभद्रस्य कथिता पद्धतिर्मया ॥ \n\n कौरवेन्द्र महाबाहो किं भूयः श्रोतुमिच्छसि ॥१४॥\n\n दुर्योधन उवाच -\n\nमुनींद्र देवदेवस्य पटलं ब्रूहि मे प्रभोः ॥ \n\n येन सेवां करिष्यामि तत्पदाम्बुजयोः सदा ॥१५॥\n\n प्राड्‌विपाक उवाच - \n\nबलस्य पटलं गुह्यं विद्धि सिद्धिप्रदायकम् ॥ \n\n एकांते ब्रह्मणा दत्तं नारदाय महात्मने ॥१६॥\n\n प्रणवं पूर्वमुद्‌धृत्य कामबीजं ततः परम् ॥ \n\n कालिंदीभेदनपदं संकर्षणमतः परम् ॥१७॥\n\n चतुर्थ्यंतं द्वयं कृत्वा स्वाहां पश्चाद्विधाय च ॥ \n\n मंत्रराजमिमं राजन् ब्रह्मोक्तं षोडशाक्षरम् ॥१८॥\n\n जपेल्लक्षं व्रती भूत्वा सहस्राणि च षोडश ॥ \n\n इहामुत्र परां सिद्धिं संप्राप्नोति न संशयः ॥१९॥\n\n अथ जप्तस्य मंत्रस्य महापूजां समाचरेत् ॥ \n\n द्वात्रिंशत्पत्रसंयुक्तं कर्णिकाकेसरोज्ज्वलम् ॥२०॥\n\n भव्यं कंजं पञ्चवर्णं लिखित्वा स्थंडिले शुभे ॥ \n\n तस्योपरि न्यसेद्राजन् हेमसिहासनं शुभम् ॥ \n\n तस्मिन् श्रीबलदेवस्य परमर्चां प्रपूजयेत् ॥२१॥\n\n ॐ नमो भगवते पुरुषोत्तमाय वासुदेवाय संकर्षणाय \n\n सहस्रवदनाय महानन्ताय स्वाहा ॥ अनेन \n\n मन्त्रेण शिखाबन्धनं कृत्वा सर्वतस्तं प्रणम्य \n\n तत्संमुखो भूत्वा स्वयं नतो भवेत् ॥ \n\n ॐ जयजयानंत बलभद्र कामपाल तालांक \n\n कालिंदीभंजन आविराविर्भूय मम सम्मुखो भवेति ॥ \n\n अनेन मंत्रेणावाहनं कुर्यात् ॥ ॐनमस्तेऽस्तु सीरपाणे \n\n हलमुसलधर रौहिणेय नीलांबर राम रेवतीरमण \n\n नमस्तेऽस्तु ॥ अनेन मंत्रेणासनपाद्यार्घ्यस्नानमधुपर्क-\n\nधूपदीपयज्ञोपवित-नैवेद्यवस्त्रभूषणगंधपुष्पाक्षतपुष्पाञ्जलि-\n\nनीराजनादीनुपचारान् प्रकल्पयेत् ॥ ॐविष्णवे मधुसूदनाय \n\n वामनाय त्रिविक्रमाय श्रीधराय हृषिकेशाय पद्मनाभाय \n\n दामोदराय संकर्षणाय वासुदेवाय प्रद्युम्नायानिरुद्धाय \n\n अधोक्षजाय पुरुषोत्तमाय श्रीकृष्णाय नमः ॥ \n\n इति पादगुल्फजानूरुकट्युदरपार्श्वपृष्ठिभुजाकंधरनेत्रशिरांसि \n\n पृथक् पृथक् पूजयामीति मंत्रेण सर्वाङ्गपूजां कुर्यात् ॥ \n\n अथ शंखचक्रगदापद्मासिधनुर्बाणहलमुसलकौस्तुभ-\n\nवनमालाश्रीवत्सपीतांबरनीलांबरवंशीवेत्रगरुडांकतालांक-\n\nरथदारुकसुमतिकुमुदकुमुदाक्षश्रीदामादीन् प्रणवपूर्वेण \n\n चतुर्थ्यंतेन नमः संयुक्तेन नाममंत्रेण पृथक् पृथक् \n\n संपूज्य ॥ तथा विष्वक्सेनवेदव्यासदुर्गाविनायक-\n\nदिक्पालग्रहादीन् कमले सर्वतः स्वे स्वे स्थाने संपूजयेत् ॥\n\n पुनः परिसमूहनादिस्थालीपाकविधानेन वैश्वानरं संपूज्य \n\n पूर्वोक्तेन मूलमन्त्रेण पंचविंशतिसहस्राण्याहुतीर्जुहुयात् ॥ \n\n तथाष्टौ सहस्राणि द्वादशाक्षरेण तथाष्टौ सहस्राणि \n\n चतुर्व्यूहमन्त्रेणाहुतीर्जुहुयात् ॥ ततोऽग्निं प्रदक्षिणीकृत्य \n\n नमस्कृत्याचार्यं महार्हवस्त्रसुवर्णाभरणताम्रपात्रसवत्सगो-\n\nसुवर्णदक्षिणाभिः संपूज्य तथा ब्राह्मणान्भोजनाद्यैः संपूज्य \n\n नगरजनेभ्यो भोजनं दत्वाऽऽचार्यान्प्रणमेत् ॥ इत्थं बलस्य \n\n पटलानुसारेण योऽनुस्मरति इहामुत्र सिद्धिसमृद्धिभिः \n\n संवृतो भवति ॥ श्रीरामपटलं गुह्यं मया ते ह्यनुवर्णितम् ॥ \n\n सर्वसिद्धिप्रदं राजन् किं भूयः श्रोतुमिच्छसि ॥२२॥\n\n\n\n\n\nइति श्रीगर्गसंहितायां बलभद्रखण्डे प्राड्‌विपाकदुर्योधनसंवादे \n\nपद्धतिपटलवर्णनं नाम दशमोऽध्यायः ॥१०॥\n\n\n\n हरिः ॐ तत्सत् श्रीकृष्णार्पणमस्तु ॥"
    }
]