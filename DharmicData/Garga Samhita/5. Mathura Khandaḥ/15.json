[
    {
        "text": "अध्यायः १५\n\n\n श्रीनारद उवाच -\n\nएवं हि नंदोद्धवयोर्हरेः कथयतोः कथाम् ।\n\nव्यतीता क्षणवद्‌राजन् क्षणदा हर्षवर्द्धिनी ॥ १ ॥\n\nब्राह्मे मुहूर्ते चोत्थाय गोप्यः सर्वा गृहे गृहे ।\n\nदेहल्यंगणमालिप्य दीपांस्तत्र निरूप्य च ॥ २ ॥\n\nप्रक्षाल्य हस्तपादौ च मेथ्यां नेत्रं निधाय च ।\n\nममन्थुः सर्वतो युक्ताः पिच्छिलानि दधीनि ताः ॥ ३ ॥\n\nनेत्राकर्षचलद्‌भारभुजकंकणकिंकिणीः ।\n\nवेणीभ्यो विगलत्पुष्पाः स्फुरत्कुंडलमंडीताः ॥ ४ ॥\n\nचंद्रमुख्यः कंजनेत्राश्चित्रवर्णैर्मनोहराः ।\n\nमंगलानि चरित्राणि श्रीकृष्णबलदेवयोः ॥ ५ ॥\n\nगायंत्यः प्रेमसंयुक्ता यत्र तत्र गृहे गृहे ।\n\nघोषे घोषे शुभा गावो रंभमाणा इतस्ततः ॥ ६ ॥\n\nसर्वत्र गोपिकागीतं दधिशब्देन मिश्रितम् ।\n\nवीथ्यांवीथ्यांततः शृण्वन् विस्मितश्चोद्धवोऽब्रवीत् ॥ ७ ॥\n\nअहो वै नंदनगरे भक्तिर्नृत्यति यत्र च ।\n\nएवं वदन्बहिर्ग्रामाद्‌ययौ स्नातुं नदीजले ॥ ८ ॥\n\nगोप्य ऊचुः -\n\nकस्यायमद्यात्र रथः समागतो\n\n     ऽक्रूरोऽथवा क्रूर उतागतः पुनः ।\n\nयेनैव नीतो मथुरां महापुरीं\n\n     श्रीनंदसूनुर्नवकंजलोचनः ॥ ९ ॥\n\nकस्मिन्कुकाले जननी ससर्ज यं\n\n     दातुं सतां स्नेहवतां प्रतापनम् ।\n\nकद्रूर्यथा नागचयं विषावृतं\n\n     हंतुं वृथा लोकजनानितस्ततः ॥ १० ॥\n\nकंसार्थकृत्कंससखोऽतिनिर्घृणो\n\n     सोऽयं पुनः किं व्रजमंडलं गतः ।\n\nभर्तुर्मृतस्यापि हि पारलौकिकी-\n\n     मस्माभिरद्यैव करिष्यति क्रियाम् ॥ ११ ॥\n\nश्रीनारद उवाच -\n\nएवं वदंत्यो व्रजगोपवध्वः\n\n     संताड्य सूतं च मुखेऽङ्गुलिभ्याम् ।\n\nपप्रच्छुराराद्‌गतबुद्धिमार्तं\n\n     त्वरं वदैतत्किल कस्य यानम् ॥ १२ ॥\n\nघनप्रभं पद्मदलायतेक्षणं\n\n     कृष्णाकृतिं कोटिमनोजमोहनम् ।\n\nपीतांबरं षट्पदसंघसंकुलां\n\n     मालां दधानं नववैजयंतीम् ॥ १३ ॥\n\nस्फुरत् सहस्रच्छदपद्मपाणिं\n\n     वंशीधरं वेत्रकरं मनोहरम् ।\n\nबालार्क कोटिद्युतिमौलिमंडनं\n\n     महामणिं कुंडलमंडितानम् ॥ १४ ॥\n\nगत्याकृतिश्रीतनुहाससुस्वरैः\n\n     श्रीकृष्णसारूप्यधरं तमुद्धवम् ।\n\nविलोक्य सर्वा नृप विस्मितास्ततो\n\n     विज्ञाय गोविंदसखं ययुः पुरः ॥ १५ ॥\n\nज्ञात्वाऽथ सन्देशहरं हरेः प्रभोः\n\n     सुवाक्यनीत्या परमादरेण तम् ।\n\nगुप्तं हि प्रष्टुं कुशलं सतांपते\n\n     नीत्वोद्धवं ताः कदलीवनं गताः ॥ १६ ॥\n\nयत्रैव राधा वृषभानुनंदिनी\n\n     कृष्णातटे चारुनिकुंजमन्दिरे ।\n\nसमास्थिता तद्विरहातुरा भृशं\n\n     खं मन्यते सा तु जगद्धरिं विना ॥ १७ ॥\n\nरंभादलैश्चदनपंकसंचयं\n\n     स्फारास्फुरच्छीतलमेघमंदिरम् ।\n\nकृष्णाचलच्चारुतरंगसीकरं\n\n     स्वतः सुधारश्मिगलत्सुधाचयम् ॥ १८ ॥\n\nएतादृशं यत्कदलीवनं च त-\n\n     द्‌राधावियोगानलवर्चसा भृशम् ।\n\nबभूव सर्वं सततं हि भस्मसा-\n\n     त्कृष्णागमाशात्मतनुं हि रक्षति ॥ १९ ॥\n\nश्रुत्वोद्धवं कृष्णसखं समागतं\n\n     चकार राधा स्वसखीभिरादरम् ।\n\nजलासनाद्यैर्मधुपर्कमंगलैः\n\n     श्रीकृष्ण कृष्णेति मुहुर्वदन्त्यलम् ॥ २० ॥\n\nराधां हि गोविंदवियोगखिन्नां\n\n     कुह्वां यथा चन्द्रकलां तदोद्धवः ।\n\nनतां कृशांगीं कृतहस्तसम्पुटः\n\n     प्रदक्षिणीकृत्य जगाद हर्षितः ॥ २१ ॥\n\nउद्धव उवाच -\n\nसदाऽस्ति कृष्णः परिपूर्णदेवो\n\n     राधे सदा त्वं परिपूर्णदेवी ।\n\nश्रीकृष्णचंद्रः कृतनित्यलीलो\n\n     लीलावती त्वं कृतनित्यलीला ॥ २२ ॥\n\nकृष्णोऽस्ति भूमा त्वमसींदिरा सदा\n\n     ब्रह्मास्ति कृष्णस्त्वमसि स्वरा सदा ।\n\nकृष्णः शिवस्त्वं च शीवा शिवार्था\n\n     विष्णुः प्रभुस्त्वं किल वैष्णवी परा ॥ २३ ॥\n\nकौमारसर्गी हरिरादिदेवता\n\n     त्वमेव हि ज्ञानमयी स्मृतिः शुभा ।\n\nलयांभसा क्रीडनतत्परो हरि-\n\n     र्यज्ञो वराहो वसुधा त्वमेव हि ॥ २४ ॥\n\nदेवर्षिवर्यो मनसा हरिः स्वयं\n\n     त्वं तत्र साक्षान्निजहस्तवल्लकी ।\n\nनारायणो धर्मसुतो नरेण हि\n\n     शांतिस्तदा त्वं जनशांतिकारिणी ॥ २५ ॥\n\nकृष्णस्तु साक्षात्कपिलो महाप्रभुः\n\n     सिद्धिस्त्वमेवासि च सिद्धसेविता ।\n\nदत्तस्तु कृष्णोऽस्ति महामुनीश्वरो\n\n     राधे सदा ज्ञानमयी त्वमेव हि ॥ २६ ॥\n\nयज्ञो हरिस्त्वं किल दक्षिणा हरि-\n\n     रुरुक्रमस्त्वं हि सदा जयंत्यतः ।\n\nपृथुर्यदा सर्वनृपेश्वरो हरि-\n\n     रर्चिस्तदा त्वं नृपपट्टकामिनी ॥ २७ ॥\n\nशंखासुरं हंतुमभूद्धरिर्यदा\n\n     मत्स्यावतारस्त्वमसि श्रुतिस्तदा ।\n\nकूर्मो हरिर्मंदरसिन्धुमंथने\n\n     नेत्रीकृता त्वं शुभदा हि वासुकी ॥ २८ ॥\n\nधन्वंतरिश्चार्तिहरो हरिः पर-\n\n     स्त्वमौषधी दिव्यसुधामयी शुभे ।\n\nश्रीकृष्णन्द्रस्तु बभूव मोहिनी\n\n     त्वं मोहिनी तत्र जगद्विमोहिनी ॥ २९ ॥\n\nहरिर्नृसिहस्तु नृसिंहलीलया\n\n     लीला तदा त्वं निजभक्तवत्सला ।\n\nबभूव कृष्णस्तु यदा हि वामनः\n\n     कीर्तिस्तदा त्वं निजलोककीर्तिता ॥ ३० ॥\n\nहरिर्यदा भार्गवरूपधृक् पुमान्\n\n     धारा कुठारस्य तदा त्वमेव हि ।\n\nश्रीकृष्णचंद्रो रघुवंशचंद्रमा\n\n     यदा तदा त्वं जनकस्य नंदिनी ॥ ३१ ॥\n\nश्रीशार्ङ्गधन्वा मुनिबादरायणो\n\n     वेदांतकृत्त्वं किल वेदलक्षणा ।\n\nसंकर्षणो माधव एव वृष्णिषु\n\n     त्वं रेवती ब्रह्मभवा समास्थिता ॥ ३२ ॥\n\nबुद्धो यदा कौणपमोहकारको\n\n     बुद्धिस्तदा त्वं जनमोहकारिणी ।\n\nकल्की यदा धर्मपतिर्भविष्यति\n\n     हरिस्तदा त्वं सुकृतिर्भविष्यसि ॥ ३३ ॥\n\nश्रीकृष्णचंद्रोऽस्ति हि चंद्रमंडले\n\n     राधे सदा चन्द्रमुखीति चन्द्रिका ।\n\nश्रीकृष्णसूर्यो दिवि सूर्यमंडले\n\n     सूर्यप्रभा त्वं परिधिप्रतिष्ठिता ॥ ३४ ॥\n\nइंद्रः सदाऽऽस्ते किल यादवेन्द्रः\n\n     तत्रैव राधे तु शची शचीश्वरी ।\n\nहिरण्यरेता हि हरिः परेश्वरो\n\n     हेतिः सदा त्वं हि हिरण्मयी परा ॥ ३५ ॥\n\nश्रीराजराजो हि विराजते हरि-\n\n     र्विराजसे त्वं तु निधौ निधीश्वरी ।\n\nक्षीराब्धिरूपी तु हरिस्त्वमेव हि\n\n     तरंगितक्षौमसिता तरंगिणी ॥ ३६ ॥\n\nबिभ्रद्वपुः सर्वपतिर्यदा यदा\n\n     तदा तदा त्वं विदितानुरूपिणी ।\n\nजगन्मयो ब्रह्ममयो हरिः स्वयं\n\n     जगन्मयी ब्रह्ममयी त्वमेव हि ॥ ३७ ॥\n\nअथैव सोऽयं व्रजराजनंदनो\n\n     जाताऽसि राधे वृषभानुनंदिनी ।\n\nयाभ्यां कृता सत्वमयी प्रशांतये\n\n     लीलाचरित्रैर्ललिताऽऽदिलीलया ॥ ३८ ॥\n\nकृष्णः स्वयं ब्रह्म परं पुराणो\n\n     लीला तदिच्छाप्रकृतिस्त्वमेव ।\n\nपरस्परं संधितविग्रहाभ्यां\n\n     नमो युवाभ्यां हरिराधिकाभ्याम् ॥ ३९ ॥\n\nगृहाण पत्रं निजनाथदत्तं\n\n     शोकं परं मा कुरु राधिके त्वम् ।\n\nह्रस्वेन कालेन विधाय कार्यं\n\n     तत्रागमिष्यामि तदुक्तवाक्यम् ॥ ४० ॥\n\nगृह्णीध्वमद्यैव शतानि कृष्ण-\n\n     दत्तानि पत्राणि सुमंगलानि ।\n\nप्रत्यर्पितं यूथशतं च गोप्यः\n\n     कृष्णप्रियाणां व्रजसुंदरीणाम् ॥ ४१ ॥"
    }
]