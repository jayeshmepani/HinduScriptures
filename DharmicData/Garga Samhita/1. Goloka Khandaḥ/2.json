[
    {
        "text": "अध्यायः ०२\n\n\n जिह्वां लब्ध्वापि यः कृष्णं कीर्तनीयं न कीर्तयेत् ।\n\nलब्ध्वापि मोक्षनिःश्रेणिं स नारोहति दुर्मतिः ॥ १ ॥\n\nअथ ते संप्रवक्ष्यामि श्रीकृष्णागमनं भुवि ।\n\nअस्मिन्वाराह कल्पे वै यद्‌भूतं तच्छृणु प्रभो ॥ २ ॥\n\nपुरा दानवदैत्यानां नराणां खलु भूभुजाम् ।\n\nभूरिभारसमाक्रांता पृथ्वी गोरूपधारिणी ॥ ३ ॥\n\nअनाथवद्‌रुदन्तीव वेदयन्ती निजव्यथाम् ।\n\nकम्पयन्ती निजं गात्रं ब्रह्माणं शरणं गता ॥ ४ ॥\n\nब्रह्माथाश्वास्य तां सद्यः सर्वदेवगणैर्वृतः ।\n\nशङ्करेण समं प्रागाद्‌वैकुण्ठं मंदिरं हरेः ॥ ५ ॥\n\nनत्वा चतुर्भुजं विष्णुं स्वाभिप्रायं जगाद ह ।\n\nअथोद्विग्नं देवगणं श्रीनाथः प्राह तं विधिम् ॥ ६ ॥\n\nश्रीभगवानुवाच -\n\nकृष्णं स्वयं विगणिताण्डपतिं परेशं\n\n     साक्षादखण्डमतिदेवमतीवलीलम् ।\n\nकार्यं कदापि न भविष्यति यं विना हि\n\n     गच्छाशु तस्य विशदं पदमव्ययं त्वम् ॥ ७ ॥\n\nश्रीब्रह्मोवाच -\n\nत्वत्तः परं न जानामि परिपूर्णतमं स्वयम् ।\n\nयदि योन्यस्तस्य साक्षाल्लोकं दर्शय नः प्रभो ॥ ८ ॥\n\nश्रीनारद उवाच -\n\nइत्युक्तोऽपि हरिः पूर्णः सर्वैर्देवगणैः सह ।\n\nपदवीं दर्शयामास ब्रह्माण्डशिखरोपरि ॥ ९ ॥\n\nवामपादाङ्‍गुष्ठनखभिन्नब्रह्माण्डमस्तके ।\n\nश्रीवामनस्य विवरे ब्रह्म द्रवसमाकुले ॥ १० ॥\n\nजलयानेन मार्गेण बहिस्ते निर्ययुः सुराः ।\n\nकलिङ्‍गबिम्बवच्चेदं ब्रह्माण्डं ददृशुस्त्वधः ॥ ११ ॥\n\nइन्द्रायनफलानीव लुठन्त्यन्यानि वै जले ।\n\nविलोक्य विस्मिताः सर्वे बभुवुश्चकिता इव ॥ १२ ॥\n\nकोटिशो योजनोर्ध्वं वै पुराणामष्टकं गताः ।\n\nदिव्यप्राकाररत्‍नादि द्रुमवृन्दमनोहरम् ॥ १३ ॥\n\nतदूर्ध्वं ददृशुर्देवा विरजायास्तटं शुभम् ।\n\nतरं‍गितं क्षौम शुभ्रं सोपानैर्भास्करं परम् ॥ १४ ॥\n\nतं दृष्ट्वा प्रचलन्तस्ते तत्पुरं जग्मुरुत्तमम् ।\n\nअसं‍ख्यकोटिमार्तण्ड ज्योतिषां मण्डलं महत् ॥ १५ ॥\n\nदृष्ट्वा प्रताडिताक्षास्ते तेजसा धर्षिताः स्थिताः ।\n\nनमस्कृत्वाऽथ तत्तेजो दध्यौ विष्ण्वाज्ञया विधिः ॥ १६ ॥\n\nतज्ज्योतिर्मण्डलेऽपश्यत्साकारं धाम शान्तिमत् ।\n\nतस्मिन्महाद्‌भुतं दीर्घं मृणालधवलं परम् ।\n\nसहस्रवदनं शेषं दृष्ट्वा नेमुः सुरास्ततः ॥ १७ ॥\n\nतस्योत्सं‍गे महालोको गोलोको लोकवन्दितः ।\n\nयत्र कालः कलयतामीश्वरो धाममानिनाम् ॥ १८ ॥\n\nराजन्न प्रभवेन्माया मनश्चित्तं मतिर्ह्यहम् ।\n\nन विकारो विशत्येव न महांश्च गुणाः कुतः ॥ १९ ॥\n\nतत्र कन्दर्पलावण्याः श्यामसुन्दरविग्रहाः ।\n\nद्वारि गंतुं चाभ्युदिता न्यषेधन्कृष्णपार्षदाः ॥ २० ॥\n\nश्रीदेवा ऊचुः -\n\nलोकपाला वयं सर्वे ब्रह्मविष्णुमहेश्वराः ।\n\nश्रीकृष्णदर्शनार्थाय शक्राद्या आगता इह ॥ २१ ॥\n\nश्रीनारद उवाच -\n\nतच्छ्रुत्वा तदभिप्रायं श्रीकृष्णाय सखीजनाः ।\n\nऊचुर्देवप्रतीहारा गत्वा चान्तःपुरं परम् ॥ २२ ॥\n\nतदा विनिर्गता काचिच्छतचन्द्रानना सखी ।\n\nपीतांबरा वेत्रहस्ता सापृच्छद्वाञ्छितं सुरान् ॥ २३ ॥\n\nश्रीशतचन्द्राननोवाच -\n\nकस्याण्डस्याधिपा देवा यूयं सर्वे समागताः ।\n\nवदताशु गमिष्यामि तस्मै भगवते ह्यहम् ॥ २४ ॥\n\nश्रीदेवा ऊचुः -\n\nअहो अण्डान्युतान्यानि नास्माभिर्दर्शितानि च ।\n\nएकमण्डं प्रजानीमोऽथोऽपरं नास्ति नः शुभे ॥ २५ ॥\n\nश्रीशतचन्द्राननोवाच -\n\nब्रह्मदेव लुठन्तीह कोटिशो ह्यण्डराशयः ।\n\nतेषां यूयं यथा देवास्तथाण्डेऽण्डे पृथक् पृथक् ॥ २६ ॥\n\nनामग्रामं न जानीथ कदा नात्र समागताः ।\n\nजडबुद्ध्या प्रहृष्यध्वे गृहान्नापि विनिर्गताः ॥ २७ ॥\n\nब्रह्माण्डमेकं जानन्ति यत्र जातास्तथा जनाः ।\n\nमशका च यथान्तःस्था औदुंबरफलेषु वै ॥ २८ ॥\n\nश्रीनारद उवाच -\n\nउपहास्यं गता देवा इत्थं तूष्णीं स्थिताः पुनः ।\n\nचकितानिव तान् दृष्ट्वा विष्णुर्वचनमब्रवीत् ॥ २९ ॥\n\nश्रीविष्णुरुवाच -\n\nयस्मिन्नण्डे पृश्निगर्भोऽवतारोऽभूत्सनातन ।\n\nत्रिविक्रमनखोद्‌भिन्ने तस्मिन्नण्डे स्थिता वयम् ॥ ३० ॥\n\nश्रीनारद उवाच -\n\nतच्छ्रुत्वा तं च संश्लाघ्य शीघ्रमन्तःपुरं गता\n\nपुनरागत्य देवेभ्योऽप्याज्ञां दत्त्वा गताः पुरम् ॥ ३१ ॥\n\nअथ देवगणाः सर्वे गोलोकं ददृशुः परम् ।\n\nतत्र गोवर्धनो नाम गिरिराजो विराजते ॥ ३२ ॥\n\nवसन्तमानिनीभिश्च गोपीभिर्गोगणैर्वृतः ।\n\nकल्पवृक्षलतासङ्‍घै रासमण्डलमण्डितः ॥ ३३ ॥\n\nयत्र कृष्णानदी श्यामा तोलिकाकोटिमण्डिता ।\n\nवैदूर्यकृत सोपाना स्वच्छन्दगतिरुत्तमा ॥ ३४ ॥\n\nवृन्दावनं भ्राजमानं दिव्यद्रुमलताकुलम् ।\n\nचित्रपक्षिमधुव्रतैर्वंशीवटविराजितम् ॥ ३५ ॥\n\nपुलिने शीतले वायुर्मन्दगामी वहत्यलम् ।\n\nसहस्रदलपद्मानां रजो विक्षेपयन्मुहुः ॥ ३६ ॥\n\nमध्ये निजनिकुञ्जोऽस्ति द्वात्रिंशद्‌वनसंयुतः ।\n\nप्राकारपरिखायुक्तोऽरुणाक्षयवटाजिरः ॥ ३७ ॥\n\nसप्तधा पद्मरागाग्राजिरकुड्यविभूषितः ।\n\nकोटीन्दुमण्डलाकारैर्वितानैर्गुलिकाद्युतिः ॥ ३८ ॥\n\nपतत्पताकैर्दिव्याभैः पुष्पमन्दिरवर्त्मभिः ।\n\nजातभ्रमरसङ्‍गीतो मत्तबर्हिपिकस्वनः ॥ ३९ ॥\n\nबालार्ककुण्डलधराः शतचन्द्रप्रभाः स्त्रियः ।\n\nस्वच्छन्दगतयो रत्‍नैः पश्यन्त्यः सुन्दरं मुखम् ॥ ४० ॥\n\nरत्‍नाजिरेषु धावंत्यो हारकेयूरभूषिताः ।\n\nक्वणन्नूपुरकिङ्‌किण्यश्चूडामणिविराजिताः ॥ ४१ ॥\n\nकोटिशः कोटिशो गावो द्वारि द्वारि मनोहराः ।\n\nश्वेतपर्वतसङ्‍काशा दिव्यभूषणभूषिताः ॥ ४२ ॥\n\nपयस्विन्यस्तरुण्यश्च शीलरूपगुणैर्युताः ।\n\nसवत्साः पीतपुच्छाश्च व्रजंत्यो भव्यमूर्तिकाः ॥ ४३ ॥\n\nघण्टामंजीरसंरावाः किं‍किणीजालमण्डिताः ।\n\nहेमशृङ्‍ग्यो हेमतुल्यहारमालास्फुरत्प्रभाः ॥ ४४ ॥\n\nपाटला हरितास्ताम्राः पीताः श्यामा विचित्रिताः ।\n\nधूम्राः कोकिलवर्णाश्च यत्र गावस्त्वनेकधा ॥ ४५ ॥\n\nसमुद्रवद्‌दुग्धदाश्च तरुणीकरचिह्निताः ।\n\nकुरंगवद्‌विलङ्‍घद्‌भिर्गोवत्सैर्मण्डिताः शुभाः ॥ ४६ ॥\n\nइतस्ततश्चलन्तश्च गोगणेषु महावृषाः ।\n\nदीर्घकन्धरशृङ्‌गाढ्या यत्र धर्मधुरंधराः ॥ ४७ ॥\n\nगोपाला वेत्रहस्ताश्च श्यामा वंशीधराः पराः ।\n\nकृष्णलीलां प्रगायन्तो रागैर्मदनमोहनैः ॥ ४८ ॥\n\nइत्थं निजनिकुञ्जं तं नत्वा मध्ये गताः सुराः ।\n\nज्योतिषां मण्डलं पद्मं सहस्रदलशोभितम् ॥ ४९ ॥\n\nतदूर्ध्वं षोडशदलं ततोऽष्टदलपङ्‍कजम् ।\n\nतस्योपरि स्फुरद्दीर्घं सोपानत्रयमण्डितम् ॥ ५० ॥\n\nसिंहासनं परं दिव्यं कौस्तुभैः खचितं शुभैः ।\n\nददृशुर्देवताः सर्वाः श्रीकृष्णं राधया युतम् ॥ ५१ ॥\n\nदिव्यैरष्टसखीसङ्‍घैर्मोहिन्यादिभिरन्वितम् ।\n\nश्रीदामाद्यैः सेव्यमानमष्टगोपालसेवितैः ॥ ५२ ॥\n\nहंसाभैर्व्यजनान्दोलचामरैर्वज्रमुष्टिभिः ।\n\nकोटिचन्द्रप्रतीकाशैः सेवितं छत्रकोटिभिः ॥ ५३ ॥\n\nश्री राधिकालङ्‍कृतवामबाहुं\n\n     स्वच्छन्दवक्री- कृतदक्षिणाङ्‌घ्रिम् ।\n\nवंशीधरं सुन्दरमन्दहासं\n\n     भ्रूमण्डलामोहितकामराशिम् ॥ ५४ ॥\n\nघनप्रभं पद्मदलायुतेक्षणं\n\n     प्रलम्बबाहुं बहुपीतवाससम् ।\n\nवृन्दावनोन्मत्तमिलिन्दशब्दै-\n\n     र्विराजितं श्रीवनमालया हरिम् ॥ ५५ ॥\n\nकाञ्जीकलाकङ्‍कणनूपुरद्युतिं\n\n     लसन्मनोहारि महोज्ज्वलस्मितम् ।\n\nश्रीवत्सरत्‍नोत्तम कुन्तलश्रियं\n\n     किरीटहाराङ्‍गदकुण्डलत्विषम् ॥ ५६ ॥\n\nदृष्ट्वा तमानन्दसमुद्रमग्नव-\n\n     त्प्रहर्षिताश्चाश्रु- कलाकुलेक्षणाः ।\n\nततः सुराः प्राञ्जलयो नतानना\n\n     नेमुर्मुरारिं पुरुषं परायणम् ॥ ५७ ॥"
    }
]