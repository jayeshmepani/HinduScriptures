[
    {
        "text": "अध्यायः १४\n\n\n इत्येवं कथितं दिव्यं श्रीकृष्णचरितं वरम् ।\n\nयं शृणोति नतो भक्त्या स कृतार्थो न संशयः ॥ १ ॥\n\nश्रीशौनक उवाच -\n\nसुधाखंडात्परं मिष्टं श्रीकृष्णचरितं शुभम् ।\n\nश्रुत्वा त्वन्मुखतः साक्षात्कृतार्थाः स्मो वयं मुने ॥ २ ॥\n\nश्रीकृष्णभक्तः शांतात्मा बहुलाश्वः सतां वरः ।\n\nअथो मुनिं किं पप्रच्छ तन्मे ब्रूहि तपोधन ॥ ३ ॥\n\nश्रीगर्ग उवाच -\n\nअथ राजा मैथिलेंद्रो हर्षितः प्रेमविह्वलः ।\n\nनारदं प्राह धर्मात्मा परिपूर्णतमं स्मरन् ॥ ४ ॥\n\nश्रीबहुलाश्व उवाच -\n\nधन्योऽहं च कृतार्थोऽहं भवता भूरिकर्मणा ।\n\nसंगो भगवदीयानां दुर्लभो दुर्घटोऽस्ति हि ॥ ५ ॥\n\nश्रीकृष्णस्त्वर्भकः साक्षादद्भुतो भक्तवत्सलः ।\n\nअग्रे चकार किं चित्रं चरित्रं वद मे मुने ॥ ६ ॥\n\nश्रीनारद उवाच -\n\nसाधु पृष्टं त्वया राजन् भवता कृष्णधर्मिणा ।\n\nसंगमः खलु साधूनां सर्वेषां वितनोति शम् ॥ ७ ॥\n\nएकदा कृष्णजन्मर्क्षे यशोदा नंदगेहिनी ।\n\nगोपीगोपान्समाहूय मंगलं चाकरोद्‌द्विजैः ॥ ८ ॥\n\nरक्तांबरं कनकभूषणभूषिताङ्गं\n\n     बालं प्रगृह्य कलितांजनपद्मनेत्रम् ।\n\nश्यामं स्फुरद्धरिनखावृतचंद्रहारं\n\n     देवान् प्रणम्य सुधनं प्रददौ द्विजेभ्यः ॥ ९ ॥\n\nप्रेंखे निधाय निजमात्मजमाशु गोपी\n\n     संपूज्य मंगलदिने प्रतिगोपिकास्ताः ।\n\nनैवाशृणोत्सुरुदितस्य सुतस्य शब्दं\n\n     गोपेषु मंगलगृहेषु गतागतेषु ॥ १० ॥\n\nतत्रैव कंसखलनोदित उत्कचाख्यो\n\n     दैत्यः प्रभंजनतनुः शकटं स एत्य ।\n\nबालस्य मूर्ध्नि परिपातयितुं प्रवृत्तः\n\n     कृष्णोऽपि तं किल तताड पदारुणेन ॥ ११ ॥\n\nचूर्ण गतेथ शकटे पतिते च दैत्ये\n\n     त्यक्त्वा प्रभंजनतनुं विमलो बभूव ।\n\nनत्वा हरिं शतहयेन रथेन युक्तो\n\n     गोलोकधाम निजलोकमलं जगाम ॥ १२ ॥\n\nनंदादयो व्रजजना व्रजगोपिकाश्च\n\n     सर्वे समेत्य युगपत्पृथुकान् तदाहुः ।\n\nएष स्वयं च पतितः शकटः कथं हि\n\n     जानीथ हे व्रजसुताः सुगताश्च यूयम् ॥ १३ ॥\n\nबाला ऊचुः -\n\nप्रेंखस्थोऽयं क्षिपन्पादौ रुदन्दुग्धार्थमेव हि ।\n\nतताड पादं शकटे तेनेदं पतितं खलु ॥ १४ ॥\n\nश्रद्धां न चक्रुर्बालोक्ते गोपा गोप्यश्च विस्मिताः ।\n\nत्रैमासिकः क्व बालोऽयं क्व चैतद्‌भारभृत्त्वनः ॥ १५ ॥\n\nबालमंके सा गृहीत्वा यशोदा ग्रहशंकिता ।\n\nकारयामास विधिवद्यज्ञं विप्रैः सुतर्पितैः ॥ १६ ॥\n\nश्रीबहुलाश्व उवाच -\n\nकोऽयं पूर्वं तु कुशली दैत्य उत्कचनामभाक् ।\n\nअहो कृष्णपदस्पर्शाद्‌गतो मोक्षं महामुने ॥ १७ ॥\n\nश्रीनारद उवाच -\n\nहिरण्याक्षसुतो दैत्य उत्कचो नाम मैथिल ।\n\nलोमशस्याश्रमे गच्छन् वृक्षांश्चूर्णीचकार ह ॥ १८ ॥\n\nतं दृष्ट्वा स्थूलदेहाढ्यमुत्कचाख्यं महाबलम् ।\n\nशशाप रोषयुग्विप्रो विदेहो भव दुर्मते ॥ १९ ॥\n\nसर्पकंचुकवद्देहोऽपतत्कर्मविपाकतः ।\n\nसद्यस्तच्चरणोपांते पतित्वा प्राह दैत्यराट् ॥ २० ॥\n\nउत्कच उवाच -\n\nहे मुने हे कृपासिंधो कृपां कुरु ममोपरि ।\n\nते प्रभावं न जानामि देहं मे देहि हे प्रभो ॥ २१ ॥\n\nश्रीनारद उवाच -\n\nतदा प्रसन्नः स मुनिर्दृष्टं नयशतं विधेः ।\n\nसतां रोषोऽपि वरदो वरो मोक्षार्थदः किमु ॥ २२ ॥\n\nश्रीलोमश उवाच -\n\nवातदेहस्तु ते भूयातद्‌व्यतीते चाक्षुषांतरे ।\n\nवैवस्वतांतरे मुक्तिः भविता च पदा हरेः ॥ २३ ॥\n\nश्रीनारद उवाच -\n\nतस्मादुत्कचदैत्यस्तु मुक्तो लोमशतेजसा ।\n\nसद्भ्यो नमोऽस्तु ये नूनं समर्था वरशापयोः ॥ २४ ॥\n\nउत्संगे क्रीडितं बालं लालयंत्येकदा नृप ।\n\nगिरिभारं न सेहे सा वोढुं श्रीनंदगेहिनी ॥ २५ ॥\n\nअहो गिरिसमो बालः कथं स्यादिति विस्मिता ।\n\nभूमौ निधाय तं सद्यो नेदं कस्मै जगाद ह ॥ २६ ॥\n\nकंसप्रणोदितो दैत्यस्तृणावर्तो महाबलः ।\n\nजहार बालं क्रीडन्तं वातावर्तेन सुंदरम् ॥ २७ ॥\n\nरजोऽन्धकारोऽभूत्तत्र घोरशब्दश्च गोकुले ।\n\nरजस्वलानि चक्षूंषि बभूवुर्घटिकाद्वयम् ॥ २८ ॥\n\nततो यशोदा नापश्यत्पुत्रं तं मंदिराजिरे ।\n\nमोहिता रुदती घोरान् पश्यंती गृहशेखरान् ॥ २९ ॥\n\nअदृष्टे च यदा पुत्रे पतिता भुवि मूर्छिता ।\n\nउच्चै रुरोद करुणं मृतवत्सा यथा हि गौः ॥ ३० ॥\n\nरुरुदुश्च तदा गोप्यः प्रेमस्नेहसमाकुलाः ।\n\nअश्रुमुख्यो नंदसूनुं पश्यंत्यस्ता इतस्ततः ॥ ३१ ॥\n\nतृणावर्तो नभः प्राप्त ऊर्ध्वं वै लक्षयोजनम् ।\n\nस्कंधे सुमेरुवद्‌बालं मन्यमानः प्रपीडितः ॥ ३२ ॥\n\nअथ कृष्णं पातयितुं दैत्यस्तत्र समुद्यतः ।\n\nगलं जग्राह तस्यापि परिपूर्णतमः स्वयम् ॥ ३३ ॥\n\nमुंच मुंचेति गदिते दैत्ये कृष्णोऽद्‌भुतोऽर्भकः ।\n\nगलग्राहेण महता व्यसुं दैत्यं चकार ह ॥ ३४ ॥\n\nतज्ज्योतिः श्रीघनश्यामे लीनं सौदामिनी यथा ।\n\nदैत्योऽम्बरान्निपतितः शिलायां शिशुना सह ॥ ३५ ॥\n\nविशीर्णावयवस्यापि पतितस्य स्वनेन वै ।\n\nविनेदुश्च दिशः सर्वाः कंपितं भूमिमंडलम् ॥ ३६ ॥\n\nतत्पृष्ठस्थं शिशुं तूष्णीं रुदंत्यो गोपिकास्ततः ।\n\nददृशुर्युगपत्सर्वा नीत्वा मात्रे ददुर्जगुः ॥ ३७ ॥\n\nगोप्य ऊचुः -\n\nन योग्यासि यशोदे त्वं बालं लालयितुं मनाक् ।\n\nन घृणा ते क्वचिद्‌दृष्टा क्रुद्धासि कथितेन वै ॥ ३८ ॥\n\nप्राप्तेऽन्धकारे स्वारोहात्कोऽपि बालं जहाति हि ।\n\nत्वया निर्घृणया भूमौ धृतो बालो महाभये ॥ ३९ ॥\n\nश्रीयशोदोवाच -\n\nन जानामि कथं बालो भारभूतो गिरींद्रवत् ।\n\nतस्मान्मया कृतो भूमौ चक्रवाते महाभये ॥ ४० ॥\n\nगोप्य ऊचुः -\n\nमा मृषा वद कल्याणि हे यशोदे गतव्यथे ।\n\nअयं दुग्धमुखो बालो लघुं कुसुमतूलवत् ॥ ४१ ॥\n\nश्रीनारद उवाच -\n\nतदा गोप्योऽथ गोपाश्च नंदाद्या आगते शिशौ ।\n\nअतीव मोदं संप्रापुर्वदन्तः कुशलं जनैः ॥ ४२ ॥\n\nयशोदा बालकं नीत्वा पाययित्वा स्तनं मुहुः ।\n\nआघ्रायोरसि वस्त्रेण रोहिणीं प्राह मोहिता ॥ ४३ ॥\n\nश्रीयशोदोवाच -\n\nएको दैवेन दत्तोऽयं न पुत्रा बहवश्च मे ।\n\nतस्यापि बहवोऽरिष्टा आगच्छन्ति क्षणेन वै ॥ ४४ ॥\n\nअद्य मृत्युमुखान्मुक्तो भविष्यत्किमतः परम् ।\n\nकिं करोमि क्व गच्छामि कुत्र वासो भवेदतः ॥ ४५ ॥\n\nवज्रसाराश्च ये दैत्या निर्दया घोरदर्शनाः ।\n\nवैरं कुर्वन्ति मे बाले दैव दैव कुतः सुखम् ॥ ४६ ॥\n\nधनं देहो गृहं सौधो रत्‍नानि विविधानि च ।\n\nसर्वेषां तु ह्यवशं वै भूयान्मे कुशली शिशुः ॥ ४७ ॥\n\nहरेरर्चां दानमिष्टं पूर्तं देवालयं शतम् ।\n\nकरिष्यामि तदा बालोऽरिष्टेभ्यो विजयी यदा ॥ ४८ ॥\n\nएकबालेन मे सौख्यमन्धयष्टिरिव प्रिये ।\n\nबालं नीत्वा गमिष्यामि देशे रोहिणि निर्भये ॥ ४९ ॥\n\nश्रीनारद उवाच -\n\nतदैव विप्रा विद्वांस आगता नंदमंदिरम् ।\n\nयशोदया च नंदेन पूजिता आसनस्थिताः ॥ ५० ॥\n\nब्राह्मणा ऊचुः -\n\nमा शोचं कुरु हे नंद हे यशोदे व्रजेश्वरी ।\n\nकरिष्यामः शिशो रक्षां चिरंजीवी भवेदयम् ॥ ५१ ॥\n\nश्रीनारद उवाच -\n\nइत्युक्त्वा द्विजमुख्यास्ते कुशाग्रैर्नवपल्लवैः ।\n\nपवित्रकलशैस्तोयैर्ऋग्यजुःसामजैः स्तवैः ॥ ५२ ॥\n\nपरैः स्वस्त्ययनैर्यज्ञं कारयित्वा विधानतः ।\n\nअग्निं सम्पूज्यविधिवद्‌रक्षां विदधिरे शिशोः ॥ ५३ ॥\n\nब्राह्मणा ऊचुः -\n\nदामोदरः पातु पादौ जानुनी विष्टरश्रवाः ।\n\nऊरू पातु हरिर्नाभिः परिपूर्णतमः स्वयम् ॥ ५४ ॥\n\nकटिं राधापतिः पातु पीतवासास्तवोदरम् ।\n\nहृदयं पद्मनाभश्च भुजौ गोवर्द्धनोद्धरः ॥ ५५ ॥\n\nमुखं च मथुरानाथो द्वारकेशः शिरोऽवतु ।\n\nपृष्ठं पात्वसुरध्वंसी सर्वतो भगवान्स्वयम् ॥ ५६ ॥\n\nश्लोकत्रयमिदं स्तोत्रं यः पठेन्मानवः सदा ।\n\nमहासौख्यं भवेत्तस्य न भयं विद्यते क्वचित् ॥ ५७ ॥\n\nश्रीनारद उवाच -\n\nनंदस्तेभ्यो गवां लक्षं सुवर्णं दशलक्षकम् ।\n\nसहस्रं नवरत्‍नानां वस्त्रलक्षं ददौ परम् ॥ ५८ ॥\n\nगतेषु द्विजमुख्येषु नंदो गोपान्नियम्य च ।\n\nभोजयामास संपूज्य वस्त्रैभूषैर्मनोहरैः ॥ ५९ ॥\n\nश्रीबहुलाश्व उवाच -\n\nतृणावर्तः पूर्वकाले कोऽयं सुकृतकृन्नरः ।\n\nपरिपूर्णतमे साक्षाच्छ्रीकृष्णे लीनतां गतः ॥ ६० ॥\n\nश्रीनारद उवाच - पाण्डुदेशोद्‌भवो राजा सहस्राक्षः प्रतापवान् ।\n\nहरिभक्तो धर्मनिष्ठो यज्ञकृद्दानतत्परः ॥ ६१ ॥\n\nरेवातटे महादिव्ये लतावेत्रसमाकुले ।\n\nनारीणां च सहस्रेण रममाणो चचार ह ॥ ६२ ॥\n\nदुर्वाससं मुनिं साक्षादागतं न ननाम ह ।\n\nतदा मुनिर्ददौ शापं राक्षसो भव दुर्मते ॥ ६३ ॥\n\nपुनस्तदंघ्र्योः पतितं नृपं प्रादाद्‌वरं मुनिः ।\n\nश्रीकृष्णविग्रहस्पर्शात्परं मोक्षमवाप ह ॥ ६५ ॥"
    }
]