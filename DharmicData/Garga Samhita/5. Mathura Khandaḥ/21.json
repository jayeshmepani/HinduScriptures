[
    {
        "text": "अध्यायः २१\n\n\n श्रीराधोवाच -\n\nधन्योऽयं मुनिशार्दूलस्त्वद्‌भक्ते प्रेमवान्महान् ।\n\nत्वत्सारूप्यं जगामासौ त्वमप्यश्रुमुखो यतः ॥ १ ॥\n\nअस्य देहक्रियां कर्तुं योग्योऽसि वृजिनार्दन ।\n\nतपसा चास्य देहोऽयं प्रस्फुरत्यमलाकृतिः ॥ २ ॥\n\nश्रीनारद उवाच -\n\nवदंत्यां तत्र राधायां तद्देहोऽप्यभवत्सरित् ।\n\nवहंती पापहंत्री च दृश्यते रोहिते गिरौ ॥ ३ ॥\n\nतद्देहस्यापि सरितं वीक्ष्य राधाऽतिविस्मिता ।\n\nनन्दराजात्मजं प्राह वृषभानुवरात्मजा ॥ ४ ॥\n\nश्रीराधोवाच -\n\nकथं जलत्वमापन्नो देहोऽयं वै महामुनेः ।\n\nएतन्मे संशयं देव छेत्तुमर्हस्यशेषतः ॥ ५ ॥\n\nश्रीभगवानुवाच -\n\nप्रेमलक्षणया भक्त्या संयुतोऽयं मुनीश्वरः ।\n\nतस्मादस्य तु देहोऽयं रम्भोरु द्रवतां गतः ॥ ६ ॥\n\nदृष्ट्वा त्वया मां वरदं हर्षितोऽभून्महामुनिः ।\n\nजलत्वं प्राप तद्देहो यथाऽहं द्रवतां पुरा ॥ ७ ॥\n\nश्रीराधोवाच -\n\nद्रवतां त्वं कथं प्राप्तो देवदेव दयानिधे ।\n\nएतत् चित्रं हि मे जातं सर्वं त्वं वद विस्तरात् ॥ ८ ॥\n\nश्रीभगवानुवाच -\n\nअत्रैवोदाहरन्तीमितिहासं पुरातनम् ।\n\nयस्य श्रवणमात्रेण पापहानिः परं भवेत् ॥ ९ ॥\n\nयन्नाभिपंकजाज्जातः पुरा ब्रह्मा प्रजापतिः ।\n\nअसृजत्प्रकृतिं शश्वत्तपसा मद्वरोर्जितः ॥ १० ॥\n\nउत्संगान्नारदो जज्ञे ब्रह्मणः सृजतः शुभः ।\n\nभक्त्युन्मत्तो मत्पदानि निजगौ पर्यटन्महीम् ॥ ११ ॥\n\nएकदा नारदं प्राह देवो ब्रह्मा प्रजापतिः ।\n\nप्रजाः सृज महाबुद्धे वृथा चंक्रमणं त्यज ॥ १२ ॥\n\nनारदस्तद्‌वचः श्रुत्वा प्राहेदं ज्ञानतत्परः ।\n\nन सृजामि पितः सृष्टिं शोकमोहादिकारिणीम् ॥ १३ ॥\n\nकरिष्यामि हरेर्भक्तिं तत्कीर्तनसमन्विताम् ।\n\nत्वमपि सृष्टिरचनां त्यज दुःखातुरो भृशम् ॥ १४ ॥\n\nक्रुद्धः शशाप तं ब्रह्मा प्राह प्रस्फुरिताधरः ।\n\nसदा गानपरः कल्पं गन्धर्वो भव दुर्मते ॥ १५ ॥\n\nएवं तच्छापतो राधे गन्धर्व उपबर्हणः ।\n\nबभूव गन्धर्वपतिः कल्पमात्रं सुरालये ॥ १६ ॥\n\nएकदा ब्रह्मणो लोके स्त्रीभिः परिवृतो गतः ।\n\nसुन्दरीषु मनः कृत्वा जगौ तालविवर्जितम् ॥ १७ ॥\n\nपुनर्ब्रह्मा तं शशाप त्वं शूद्रो भव दुर्मते ।\n\nअथासौ ब्रह्मशापेन दासीपुत्रो बभूव ह ॥ १८ ॥\n\nसत्संगेन पुरा राधे प्राप्तोऽभूद्‍ब्रह्मपुत्रताम् ।\n\nभक्त्युन्मत्तो मत्पदानि निजगौ पर्यटन्महीम् ॥ १९ ॥\n\nमुनीन्द्रो वैष्णवश्रेष्ठो मत्प्रियो ज्ञानभास्करः ।\n\nपरं भागवतः साक्षान्नारदो मन्मनाः सदा ॥ २० ॥\n\nएकदा नारदो लोकान् पश्यन् वै गानतत्परः ।\n\nइलावृतं नाम खंडं गतवान्सर्वतो गतिः ॥ २१ ॥\n\nयत्र जंबूनदी श्यामा जंबूफलरसोद्‌भवा ।\n\nतथा जांबूनदं नाम सुवर्णं भवति प्रिये ॥ २२ ॥\n\nतद्देशे वेदनगरं रत्‍नप्रासादनिर्मितम् ।\n\nददर्श नारदो योगी दिव्यनारीनरैर्वृतम् ॥ २३ ॥\n\nकांश्चिद्वै पादरहितान् विगुल्फाञ्जानुवर्जितान् ।\n\nविजंघाञ्जघनव्यंगान् कृशोरुन्कुब्जमध्यकान् ॥ २४ ॥\n\nश्लथद्दन्तोन्नतस्कंधान् नताननविकंधरान् ।\n\nस्त्रीजनान्पुरुषांश्चासावङ्गभङ्गान्ददर्श ह ॥ २५ ॥\n\nअहो किमेतच्चित्रं हि सर्वान्दृष्ट्वाऽवदन्मुनिः ।\n\nसर्वे यूयं पद्ममुखा दिव्यदेहाः शुभाम्बराः ॥ २६ ॥\n\nकिं देवा उपदेवा वा यूयं किं ऋषिसत्तमाः ।\n\nवादित्रसहिताः सर्वे रम्यगानपरायणाः ॥ २७ ॥\n\nअंगभंगाः कथं यूयं वदताशु ममैव हि ।\n\nइत्युक्तास्तेन ते सर्वे प्रत्यूचुर्दीनमानसाः ॥ २८ ॥\n\nरागा ऊचुः -\n\nमहादुःखं मुने जातं अस्माकं तनुषु स्वतः ।\n\nतस्याग्रे कथनीयं वै दूरीकर्त्तुं च यः क्षमः ॥ २९ ॥\n\nरागा वयं वेदपुरे वसामः सर्वदा मुने ।\n\nअंगभंगा वयं जाताः कारणं शृणु मानद ॥ ३० ॥\n\nजातो हिरण्यगर्भस्य पुत्रो नारदनामभाक् ।\n\nप्रेमोन्मत्तो विकालेन गायन् ध्रुवपदानि च ॥ ३१ ॥\n\nविचचार महीमेतां स्वेच्छया स महामुनिः ।\n\nविकाले तस्य गानैश्च विस्वरैस्तालवर्जितैः ।\n\nविगानैश्च वयं सर्वे अंगभंगा बभूविम ॥ ३२ ॥\n\nइति श्रुत्वाऽथ तद्वाक्यं नारदो विस्मितोऽभवत् ।\n\nउवाच गतमानोऽसौ रागान् परिहससन्निव ॥ ३३ ॥\n\nमुनिरुवाच -\n\nतस्य केन प्रकारेण ज्ञानं वै कालतालयोः ।\n\nभवेदिह स्वरैर्युक्तं वदताशु ममैव हि ॥ ३४ ॥\n\nरागा ऊचुः -\n\nवैकुंठस्य पतेः साक्षात् प्रिया मुख्या सरस्वती ।\n\nकुर्याच्छिक्षां यदा तस्मै तदा स्यात्कालविन्मुनिः ॥ ३५ ॥\n\nतेषां वाक्यं ततः श्रुत्वा नारदो दीनवत्सलः ।\n\nसरस्वत्याः प्रसादार्थं त्वरं शुभ्रं गिरिं ययौ ॥ ३६ ॥\n\nदिव्यवर्षशतं शश्वत्तपस्तेपे सुदुष्करम् ।\n\nनिरन्नं निर्जलं वाणीध्यानयुक्तं व्रजेश्वरि ॥ ३७ ॥\n\nशुभ्रं नाम विसृज्याथ पवित्रीकृतभूधरम् ।\n\nनारदो नाम शैलोऽभूत्तपसा नारदस्य च ॥ ३८ ॥\n\nतपोऽन्ते आगतां साक्षाद्‌वाग्देवीं श्रीसरस्वतीम् ।\n\nविष्णोः प्रियां दिव्यवर्णामपश्यन्नारदो मुनिः ॥ ३९ ॥\n\nसहसोत्थाय तां नत्वा परिक्रम्य नताननः ।\n\nतद्‌रूपगुणमाधुर्यस्तुतिं चक्रे मुनीश्वरः ॥ ४० ॥\n\nश्रीनारद उवाच -\n\nनवार्कबिंबद्युतिमुद्‌गलज्ज्वल-\n\n     त्ताटंककेयूरकिरीटकंकणाम् ।\n\nस्फुरत्क्वणन्नुपुररावरञ्जितां\n\n     नमामि कोटींदुमुखीं सरस्वतीम् ॥ ४१ ॥\n\nवंदे सदाऽहं कलहंस उद्‌गते\n\n     चलत्पदे चंचलचंचुसंपुटे ।\n\nनिर्धौतमुक्ताफलहारसंचयं\n\n     संधारयंतीं सुभगां सरस्वतीम् ॥ ४२ ॥\n\nवराभयं पुस्तकवल्लकीयुतं\n\n     परं दधानां विमले करद्वये ।\n\nनमाम्यहं त्वां शुभदां सरस्वतीं\n\n     जगन्मयीं ब्रह्ममयीं मनोहराम् ॥ ४३ ॥\n\nतरंगितक्षौमसितांबरे परे\n\n     देहि स्वरज्ञानमतीव मंगले ।\n\nयेनाद्वितीयो हि भवेयमक्षरे\n\n     सर्वोपरि स्यां पररागमंडले ॥ ४४ ॥\n\nश्रीभगवानुवाच -\n\nस्तोत्रं जाड्यापहं दिव्यं प्रातरुत्थाय यः पठेत् ।\n\nनारदोक्तं सरस्वत्याः स विद्यावान् भवेदिह ॥ ४५ ॥\n\nततः प्रसन्ना वाग्देवी नारदाय महात्मने ।\n\nदेवदत्तां ददौ वीणां स्वरब्रह्मविभूषिताम् ॥ ४६ ॥\n\nरागैश्च रागिणीभिश्च तत्पुत्रैश्च तथैव च ।\n\nदेशकालादिभेदैश्च तालमानस्वरैः सह ॥ ४७ ॥\n\nषट्‍पंचाशत्कोटिभेदैरन्तर्भेदैरसंख्यकैः ।\n\nग्रामैर्नृत्यैः सवादित्रैर्मूर्च्छनासहितैः शुभैः ॥ ४८ ॥\n\nवैकुंठस्य पतेः साक्षात्प्रिया मुख्या सरस्वती ।\n\nस्वरगम्यैः पदैः सिद्धैः पाठयामास नारदम् ॥ ४९ ॥\n\nअद्वितीयं रागकरं कृत्वा तं रासमंडले ।\n\nवैकुंठं प्रययौ राधे वाग्देवी विष्णुवल्लभा ॥ ५० ॥"
    }
]