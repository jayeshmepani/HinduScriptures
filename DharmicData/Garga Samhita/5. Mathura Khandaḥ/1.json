[
    {
        "text": "अध्यायः ०१\n\n\n श्रीनारद उवाच -\n\nवसुदेवसुतं देवं कंसचाणूरमर्दनम् ।\n\nदेवकीपरमानंदं कृष्णं वन्दे जगद्‍गुरुम् ॥ १ ॥\n\nबहुलाश्व उवाच -\n\nमथुरायां किं चरित्रं कृतवान्भगवान्मुने ।\n\nकथं जघान कंसाख्यमेतन्मे ब्रूहि तत्त्वतः ॥ २ ॥\n\nश्रीनारद उवाच -\n\nअथैकदाऽहं मथुरां पुरीं परां\n\n     विलोकितुं चागतवान्नृपेश्वर ।\n\nकर्त्तुं परं दैत्यवधोद्यमं हरेः\n\n     परस्य साक्षान्मनसा प्रणोदितः ॥ ३ ॥\n\nसिंहासने च प्रहृते पुरंदरा-\n\n     त्सितातपत्रे चलचारुचामरे ।\n\nस्थितं नृपं कंसमुरंगदुःसहं\n\n     प्रावोचमेवं शृणु तत्प्रपूजितः ॥ ४ ॥\n\nयशोदायाः सुता जाता या त्वद्धस्ताद्दिवं गता ।\n\nदेवक्यां कृष्ण उत्पन्नो रोहिणीनंदनो बलः ॥ ५ ॥\n\nस्वमित्रे नंदराजे च न्यस्तौ पुत्रौ भवद्‌भयात् ।\n\nतवारी रामकृष्णौ द्वौ वसुदेवेन दैत्यराट् ॥ ६ ॥\n\nपूतनाद्या ह्यरिष्टांता दैत्या ये त्वद्‌बलोत्कटाः ।\n\nयाभ्यां हता वनोद्देशे ते मृत्यू तौ स्मृतौ किल ॥ ७ ॥\n\nएवमुक्तो भोजपतिः क्रोधाच्चलितविग्रहः ।\n\nजग्राह निशितं खड्‍गं शौरिं हंतुं सभातले ॥ ८ ॥\n\nमया निवारितः सोऽपि विस्तृतैर्निगडैर्दृढैः ।\n\nबद्ध्वा तं भार्यया सार्द्धं कारागारे रुरोध ह ॥ ९ ॥\n\nइत्युक्त्वा तं मयि गते केशिनं दैत्यपुंगवम् ।\n\nरामकृष्णवधार्थाय प्रेषयामास दैत्यराट् ॥ १० ॥\n\nचाणूरादीन् समाहूय महामात्रं द्विपस्य च ।\n\nकार्यभारकराँल्लोकान् प्राहेदं भोजराड् बली ॥ ११ ॥\n\nकंस उवाच -\n\nहे कूट हे तोशलक हे चाणूर महाबल ।\n\nरामकृष्णौ च मे मृत्यू दर्शितौ नारदेन तु ॥ १२ ॥\n\nभवद्‌भिरिह संप्राप्तौ हन्येतां मल्ललीलया ।\n\nमल्लभूमिं च संयुक्तां कुरुताशु शुभावहाम् ॥ १३ ॥\n\nद्विपं कुवलयापीडं रंगद्वारि मदोत्कटम् ।\n\nप्रस्थाप्य तेन हंतव्यौ महामात्र ममाहितौ ॥ १४ ॥\n\nचतुर्दश्यां तु कर्तव्यो धनुर्यागः प्रशान्तये ।\n\nअमावास्यादिने लोका मल्लयुद्धं भवेदिह ॥ १५ ॥\n\nश्रीनारद उवाच -\n\nइत्युक्त्वा स्वजनान् कंसोऽक्रूरमाहूय सत्वरम् ।\n\nरहसि प्राह राजेंद्र मंत्रं मंत्रिजनप्रियम् ॥ १६ ॥\n\nकंस उवाच -\n\nभो भो दानपते मंत्रिन् श्रृणु मे परमं वचः ।\n\nगच्छ नंदव्रजं प्रातः कुरु कार्यं महामते ॥ १७ ॥\n\nआसाते तत्र मे शत्रू वसुदेवसुतौ किल ।\n\nदर्शितौ नारदेनापि देवदेवर्षिणा भृशम् ॥ १८ ॥\n\nसोपायनैर्गोपगणैर्नन्दराजादिभिः सह ।\n\nमथुरादर्शनमिषाद्‌रथेनानय मा चिरम् ॥ १९ ॥\n\nद्विपेन वा महामल्लैर्घातयिष्यामि तौ शिशू ।\n\nतत्पश्चान्नंदराजं च वसुदेवसहायकम् ॥ २० ॥\n\nवृषभानुवरं पश्चान्नवनन्दोपनन्दकान् ।\n\nपश्चाच्छौरिं हनिष्यामि देवकं तत्सहायकम् ॥ २१ ॥\n\nउग्रसेनं च पितरं वृद्धं राज्यसमुत्सुकम् ।\n\nतत्पश्चाद्‌यादवान्सर्वान् हनिष्यामि न संशयः ॥ २२ ॥\n\nएते देवगणाः सर्वे जाता मंत्रिन् महीतले ।\n\nशकुनिर्मे महामित्रो बली चन्द्रावतीपतिः ॥ २३ ॥\n\nभूतसंतापनो हृष्टो वृकः शंबर एव च ।\n\nकालनाभो महानाभो हरिश्मश्रुस्तथैव च ॥ २४ ॥\n\nएते मित्राणि मे संति मदर्थं प्राणदा बलात् ।\n\nश्वशुरोऽपि जरासंधो द्विविदो मे सखा स्मृतः ॥ २५ ॥\n\nबाणासुरश्च नरको मय्येव कृतसौहृदः ।\n\nएते सर्वां महीं जित्वा बद्ध्वा देवान्सवासवान् ॥ २‌६ ॥\n\nक्षिप्त्वा मेरुगुहादुर्गे कुबेरं द्रव्यनायकम् ।\n\nत्रैलोक्यराज्यं तु सदा करिष्यंति न संशयः ॥ २७ ॥\n\nकवीनां त्वं कविरिव गिरां गीष्पतिवद्‍भुवि ।\n\nएतत्कार्यं च कर्तव्यं त्वया दानपते त्वरम् ॥ २८ ॥\n\nअक्रूर उवाच -\n\nत्वया कृतो यदुपते मनोरथमहार्णावः ।\n\nदैवेच्छयाऽयं भवति गोष्पदं तद्विनार्णवः ॥ २९ ॥\n\nकंस उवाच -\n\nविसृज्य दैवं कुरुते बलिष्ठो\n\n     दैवं समाश्रित्य हि निर्बलश्च ।\n\nकालात्मनोर्नित्यगयोः प्रभावा-\n\n     न्निराकुलस्तिष्ठतु कर्मयोगी ॥ ३० ॥\n\nश्रीनारद उवाच -\n\nएवमुक्त्वा मंत्रिवरं समुत्थाय सभास्थलात् ।\n\nकिंचित्प्रकुपितः कंसः शनैरंतःपुरं ययौ ॥ ३१ ॥"
    }
]