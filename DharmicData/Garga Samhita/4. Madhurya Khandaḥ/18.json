[
    {
        "text": "अध्यायः १८\n\n\nमांधातोवाच -\n\nकृष्णायाः पटलं पुण्यं कामदं पद्धतिं तथा ।\n\nवद मां मुनिशार्दूल त्वं साक्षात् ज्ञानशेवधिः ॥ १ ॥\n\nसौभरिरुवाच -\n\nपटलं पद्धतिं वक्ष्ये यमुनाया महामते ।\n\nकृत्वा श्रुत्वाऽथ जप्त्वा वा जीवन्मुक्तो भवेन्नरः ॥ २ ॥\n\nप्रणवं पूर्वमुद्‍धृत्य मायाबीजं ततः परम् ।\n\nरमाबीजं ततः कृत्वा कामबीजं विधानतः ॥ ३ ॥\n\nकालिन्दीति चतुर्थ्यंते देवीपदमतः परम् ।\n\nनमः पश्चात्संविधार्य जपेन्मन्त्रमिमं नरः ॥ ४ ॥\n\nजप्त्वैकादशलक्षाणि मंत्रसिद्धिर्भवेद्‌भुवि ।\n\nजनैः प्रार्थ्याश्च ये कामाः सर्वे प्राप्याः स्वतश्च ते ॥ ५ ॥\n\nविधाय षोडशदलं पद्मं सिंहासने शुभे ।\n\nकर्णिकायां च कालिंदीं न्यसेच्छ्रीकृष्णसंयुताम् ॥ ६ ॥\n\nजाह्नवीं विरजां कृष्णां चन्द्रभागां सरस्वतीम् ।\n\nगोमतीं कौशिकीं वेणीं सिंधुं गोदावरीं तथा ॥ ७ ॥\n\nवेदस्मृतिं वेत्रवतीं शतद्रुं सरयूं तथा ।\n\nपूजयेन् मानवश्रेष्ठ ऋषिकुल्यां ककुद्मिनीम् ॥ ८ ॥\n\nपृथक्पृथक् तद्दलेषु नामोच्चार्य विधानतः ।\n\nवृन्दावनं गोवर्द्धनं वृन्दां च तुलसीं तथा ।\n\nचतुर्दिक्षु विधायाशु पूजयेन्नामभिः पृथक् ॥ ९ ॥\n\nॐनमो भगवत्यै कलिन्दनन्दिन्यै सूर्यकन्यकायै\n\nयमभगिन्यै श्रीकृष्णप्रियायै यूथीभूतायै स्वाहा ।\n\nअनेन मंत्रेण आवाहनादि षोडशोपचारान् समाहित उपाहरेत् ॥ १० ॥\n\nइत्येव पटलं विद्धि तुभ्यं वक्ष्यामि पद्धतिम् ।\n\nयावत्संपूर्णतां याति पुरश्चरणमेव हि ॥ ११ ॥\n\nतावद्‌ भवेद् ब्रह्मचारी जपेन्मौनव्रती द्विजः ।\n\nयवभोजी भूमिशायी पत्रभुग् जितमानसः ॥ १२ ॥\n\nकामं क्रोधं तथा लोभं मोहं द्वेषं विसृज्य सः ।\n\nभक्त्या परमया राजन् वर्तमानस्तु देशकः ॥ १३ ॥\n\nब्राह्मे मुहूर्ते उत्थाय ध्यात्वा देवीं कलिंदजाम् ।\n\nअरुणोदयवेलायां नद्यां स्नानं समाचरेत् ॥ १४ ॥\n\nमाध्याह्ने चापि संध्यायां संध्यावन्दनतत्परः ।\n\nसप्तमे नियमे राजन् कालिन्दीतीरमास्थितः ॥ १५ ॥\n\nदशलक्षं ब्राह्मणानां सपुत्राणां महात्मनाम् ।\n\nपूजयित्वा गन्धपुष्पैर्दत्वा तेभ्यः सुभोजनम् ॥ १६ ॥\n\nवस्त्रभूषणसौवर्णपात्राणि प्रस्फुरंति च ।\n\nदक्षिणाश्च शुभा दद्यात्ततः सिद्धिर्भवेत् खलु ॥ १७ ॥\n\nइति ते पद्धतिः प्रोक्ता मया राजन् महमते ।\n\nकुरु त्वं नियमं सर्वं किं भूयः श्रोतुमिच्छसि ॥ १८ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nश्रीसौभरिमांधातृसंवादे पटलपद्धतिवर्णनं नामाष्टादशोऽध्यायः ॥ १८ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]