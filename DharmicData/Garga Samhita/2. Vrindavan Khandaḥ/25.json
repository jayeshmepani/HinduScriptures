[
    {
        "text": "अध्यायः २५\n\n\n श्रीनारद उवाच -\n\nएवं विचिन्त्य मनसा शिवो वाऽऽसुरिणा सह ।\n\nतौ कृष्णदर्शनार्थाय जग्मतुर्व्रजमण्डलम् ॥ १ ॥\n\nदिव्यद्रुमलताकुञ्जतोलिकापुंजशोभिताम् ।\n\nपश्यन्तौ तौ दिव्यभूमिं कालिन्दीनिकटे गतौ ॥ २ ॥\n\nगोलोकवासिन्यो नार्यो वेत्रहस्ता महाबलाः ।\n\nचक्रुर्बलात्तन्निषेधं मार्गस्था द्वारपालिकाः ॥ ३ ॥\n\nतावूचतुश्चागतौ स्वः कृष्णदर्शनलालसौ ।\n\nतावाहुर्नृपशार्दूल मार्गस्था द्वारपालिकाः ॥ ४ ॥\n\nद्वारपालिका ऊचुः -\n\nसर्वतो वृंदकारिण्यं कोटिशः कोटिशो वयम् ।\n\nरासरक्षां सदा कुर्मो न्यस्ता कृष्णेन भो द्विजौ ॥ ५ ॥\n\nएकोऽस्ति पुरुषः कृष्णो निर्जने रासमण्डले ।\n\nअन्यो न याति रहसि गोपीयूथं विना क्वचित् ॥ ६ ॥\n\nचेद्दिदृक्षू युवां तस्य स्नानं मानसरोवरे ।\n\nकुरुतं तत्र गोपीत्वं प्राप्याशु व्रजतं मुनी ॥ ७ ॥\n\nश्रीनारद उवाच -\n\nइत्युक्तौ तौ मुनिशिवौ स्नात्वा मानसरोवरे ।\n\nगोपीत्वं प्राप्य सहसा जग्मतू रासमण्डले ॥ ८ ॥\n\nसौवर्णप्रखचित्पद्मरागभूमि मनोहरे ।\n\nमाधवीलतिकावृन्दकदंबाच्छादिते शुभे ॥ ९ ॥\n\nवसंतचंद्रकौमुद्या प्रदीप्ते सर्वकौशले ।\n\nयमुनारत्‍नसोपानतोलिकाभिर्विराजिते ॥ १० ॥\n\nमयूरहंसदात्यूहकोकिलैः कूजिते परे ।\n\nयमुनानिलनीलैजत्तरुपल्लवशोभिते ॥ ११ ॥\n\nसभामण्डपवीथीभिः प्रांगणस्तम्भपंक्तिभिः ।\n\nपतत्पताकैर्दिव्याभैः सौवर्णैः कलशैर्वृते ॥ १२ ॥\n\nश्वेतारुणैः पुष्पसंघैः पुष्पमंदिरवर्त्मभिः ।\n\nअलिकोलाहलैर्व्याप्ते वादित्रमधुरध्वनौ ॥ १३ ॥\n\nसहस्रदलपद्मानां वायुना मंदगामिना ।\n\nशीतलेन सुपुण्येन सर्वतः सुरभीकृते ॥ १४ ॥\n\nतस्मिन्निकुंजे श्रीकृष्णं कोटिचंद्रप्रकाशया ।\n\nपद्मिन्या हंसगामिन्या राधया समलंकृतम् ॥ १५ ॥\n\nस्त्रीरत्‍नैरावृतं शश्वद्‌रासमण्डलमध्यगम् ।\n\nकोटिमन्मथलावण्यं श्यामसुंदरविग्रहम् ॥ १६ ॥\n\nवंशीधरं पीतपटं वेत्रपाणिं मनोहरम् ।\n\nश्रीवत्सांकं कौस्तुभिनं वनमालाविराजितम् ॥ १७ ॥\n\nक्वणन्नूपुरमंजीर कांचिकेयूरभूषितम् ।\n\nहारकंकण बालार्क कुंडलद्वयमंडितम् ॥ १८ ॥\n\nकोटिचंद्रप्रतीकाशमौलिनं नंदनंदनम् ।\n\nदानदक्षैः कटाक्षैश्च हरन्तं योषितां मनः ॥ १९ ॥\n\nदूरादपश्यतां राजन् आसुरीशौ कृतांजली ।\n\nगोपीजनानां सर्वेषां पश्यतां नृपसत्तम ॥ २० ॥\n\nनत्वा श्रीकृष्णपादाब्जमूचतुर्हर्षविह्वलौ ।\n\nद्वावूचतुः -\n\nकृष्ण कृष्ण महायोगिन् देवदेव जगत्पते ॥ २१ ॥\n\nपुण्डरीकाक्ष गोविंद गरुडध्वज ते नमः ।\n\nजनार्दन जगन्नाथ पद्मनाभ त्रिविक्रम ।\n\nदामोदर हृषीकेश वासुदेव नमोऽस्तु ते ॥ २२ ॥\n\nअद्यैव देव परिपूर्णतमस्तु साक्षा-\n\n     द्‌भूभूरिभारहरणाय सतां शुभाय ।\n\nप्राप्तोऽसि नंदभवने परतः परस्त्वं\n\n     कृत्वा हि सर्वनिजलोकमशेषशून्यम् ॥ २३ ॥\n\nअंशांशकांशकलयाभिरुताभिराम-\n\n     मावेशपूर्णनिचयाभिरतीव युक्तः ।\n\nविश्वं बिभर्षि रसरासमलंकरोषि\n\n     वृंदावनं च परिपूर्णतमः स्वयं त्वम् ॥ २४ ॥\n\nगोलोकनाथ गिरिराजपते परेश\n\n     वृंदावनेश कृतनित्यविहारलील ।\n\nराधापते व्रजवधूजनगीतकीर्ते\n\n     गोविंद गोकुलपते किल ते जयोऽस्तु ॥ २५ ॥\n\nश्रीमन्निकुंजलतिका कुसुमाकरस्त्वं\n\n     श्रीराधिकाहृदयकंठ विभूषणस्त्वम् ।\n\nश्रीरासमंडलपतिर्व्रजमंडलेशो\n\n     ब्रह्मांडमंडलमहीपरिपालकोऽसि ॥ २६ ॥\n\nश्रीनारद उवाच -\n\nतदा प्रसन्नो भगवान् राधया सहोतो हरिः ।\n\nमन्दस्मितो मुनिं प्राह मेघगंभीरया गिरा ॥ २७ ॥\n\nषष्टिवर्षसहस्राणि युवयोस्तपतोस्तपः ।\n\nमद्दर्शनं तेन जातं सर्वतो नैरपेक्षयोः ॥ २८ ॥\n\nनिष्किंचनो यः शान्तश्चाजातशत्रुः स मत्सखा ।\n\nतस्माद्‌युवाभ्यां मनसा व्रियतामीप्सितो वरः ॥ २९ ॥\n\nशिवासुरी ऊचतुः -\n\nनमोऽस्तु भूमन्युवयोः पदाब्जे\n\n     सदैव वृंदावनमध्यवास ।\n\nन रोचते नोऽन्यमतस्त्वदंघ्रे-\n\n     र्नमो युवाभ्यां हरिराधिकाभ्याम् ॥ ३० ॥\n\nश्रीनारद उवाच -\n\nतथाऽस्तु चोक्त्वा भगवान् वृंदारण्ये मनोहरे ।\n\nकालिंदीनिकटे राजन् रासमंडलमंडिते ॥ ३१ ॥\n\nनिकुञ्जपार्श्वे पुलिने वंशीवटसमीपतः ।\n\nशिवोऽपि चासुरिमुनिर्नित्यं वासं चकार ह ॥ ३२ ॥\n\nअथ कृष्णो रासलीलां चक्रे पद्माकरे वने ।\n\nपतत्सुगंधिरजसि गोपीभिर्भ्रमराकुले ॥ ३३ ॥\n\nएवं षाण्मासिकी रात्रिः\n\n     कृता कृष्णेन मैथिल ।\n\nगोपीनां रासलीलायां\n\n     व्यतीता क्षणवत्सुखैः ॥ ३४ ॥\n\nअरुणोदयवेलायां स्वगृहान् व्रजयोषितः ।\n\nयूथीभूत्त्वा ययू राजन् सर्वाः पूर्णमनोरथाः ॥ ३५ ॥\n\nश्रीनंदमंदिरं साक्षात्प्रययौ नंदनंदनः ।\n\nवृषभानुपुरं प्रागाद्‌वृषभानुसुता त्वरम् ॥ ३६ ॥\n\nएवं श्रीकृष्णचंद्रस्य रासाख्यानं मनोहरम् ।\n\nसर्वपापहरं पुण्यं कामदं मंगलायनम् ॥ ३७ ॥\n\nत्रिवर्ग्यदं जनानां तु\n\n     मुमुक्षुणां सुमुक्तिदम् ।\n\nमया तवाग्रे कथितं\n\n     किं भूयः श्रोतुमिच्छसि ॥ ३८ ॥"
    }
]