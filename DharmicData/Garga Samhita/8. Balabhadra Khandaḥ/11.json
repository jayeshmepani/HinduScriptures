[
    {
        "text": "अध्यायः ११\n\n\nबलभद्रखण्डः - एकादशोऽध्यायः \n\n\n\nबलरामस्तोत्रम् - \n\n\n\n\n\nदुर्योधन उवाच -\n\nस्तोत्रं श्रीबलदेवस्य प्राड्‌विपाक महामुने ॥ \n\n वद मां कृपया साक्षात्सर्वसिद्धिप्रदायकम् ॥१॥\n\n प्राड्‌विपाक उवाच -\n\nस्तवराजं तु रामस्य वेदव्यासकृतं शुभम् ॥ \n\n सर्वसिद्धिप्रदं राजञ्छृणु कैवल्यदं नृणाम् ॥२॥\n\n देवादिदेव भगवन् कामपाल नमोऽस्तु ते ॥ \n\n नमोऽनन्ताय शेषाय साक्षाद्रामाय ते नमः ॥३॥\n\n धराधराय पूर्णाय स्वधाम्ने सीरपाणये ॥ \n\n सहस्रशिरसे नित्यं नमः संकर्षणाय ते ॥४॥\n\n रेवतीरमण त्वं वै बलदेवाच्युताग्रजः ॥ \n\n हलायुध प्रलंबघ्न पाहि मां पुरुषोत्तम ॥५॥\n\n बलाय बलभद्राय तालांकाय नमो नमः ॥ \n\n नीलांबराय गौराय रौहणेयाय ते नमः ॥६॥\n\n धेनुकारिर्मुष्टिकारिः कूटारिर्बल्वलांतकः ॥ \n\n रुक्म्यरिः कूपकर्णारिः कुम्भांडारिस्त्वमेव हि ॥७॥\n\n कालिंदीभेदनोऽसि त्वं हस्तिनापुरकर्षकः ॥ \n\n द्विविदारिर्यादवेंद्रो व्रजमंडलमंडनः ॥८॥\n\n कंसभातृप्रहन्तसि तीर्थयात्राकरः प्रभुः ॥ \n\n दुर्योधनगुरुः साक्षात्पाहि पाहि प्रभो त्वतः ॥९॥\n\n जय जयाच्युतदेव परात्पर \n\n     स्वयमनन्तदिगंतगतश्रुत ॥ \n\n सुरमुनींद्रफणीन्द्रवराय ते \n\n     मुसलिने बलिने हलिने नमः ॥१०॥\n\n यः पठेत्सततं स्तवनं नरः \n\n     स तु हरेः परमं पदमाव्रजेत् ॥ \n\n जगति सर्वबलं त्वरिमर्दनं \n\n     भवति तस्य धनं स्वजनं धनम् ॥११॥\n\n\n\n\n\nइति श्रीगर्गसंहितायां बलभद्रखण्डे \n\nबलभद्रस्तवराजवर्णनं नामैकादशोऽध्यायः ॥११॥\n\n\n\n हरिः ॐ तत्सत् श्रीकृष्णार्पणमस्तु ॥"
    }
]