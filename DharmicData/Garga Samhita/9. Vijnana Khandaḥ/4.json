[
    {
        "text": "अध्यायः ४\n\n\n श्रीव्यास उवाच -\n\nखे वायौ सलिले वह्नौ मह्यां ज्योतिर्गणेषु च ॥\n\nश्रीकृष्णदेवं पश्यंतो हर्षिताश्च पुनः पुनः ॥१॥\n\nश्रीकृष्णो राधिकानाथः कोटिकंदर्पमोहनः ॥\n\nतन्नेत्रगोचरो याति ब्रुवञ्छ्रीनंदनंदनः ॥२॥\n\nसदानंदं च ते दृष्ट्वा प्रहसंति प्रहर्षिताः ॥\n\nक्वचिद्‌वदंति धावंति नंदंति च क्वचित्तथा ॥३॥\n\nक्वचिद्‌गायंति नृत्यंति क्वचित्तूष्णीं भवन्ति च ॥\n\nकृष्णचंद्रस्वरूपास्ते कृतार्था वैष्णवोत्तमाः ॥४॥\n\nतेषां दर्शनमात्रेण नरो याति कृतार्थताम् ॥\n\nन कालो न यमस्तेषां दंडं दातुं न च क्षमः ॥५॥\n\nगदा कौमोदकी वामे दक्षीणे च सुदर्शनम् ॥\n\nअग्रे शार्ङ्गधनुः पश्चात्पांचजन्यो घनस्वनः ॥६॥\n\nनंदकश्च महाखड्गः शतचन्द्रेषवः शिताः ॥\n\nएतान्यायुधमुख्यानि तांश्च रक्षंत्यहर्निशम् ॥७॥\n\nतथोपरि महापद्मं छायां कर्तुं पुनः पुनः ॥\n\nगरुडः पक्षवातेन श्रमहर्ता सतामपि ॥८॥\n\nयत्र यत्र गताः संतस्तत्र तत्र स्वयं हरिः ॥\n\nतीर्थीकुर्वन् भूमिभागं श्रीमत्पादाब्जरेणुभिः ॥९॥\n\nक्षणं यत्र स्थिताः संतस्तत्र तीर्थानि संति हि ॥\n\nतत्र कोऽपि मृतः पापी याति विष्णोः परं पदम् ॥१०॥\n\nदूरात्संप्रेक्ष्य कृष्णेष्टा नाधयो व्याधयस्तथा ॥\n\nभूतप्रेतपिशाचाश्च पलायंते दिशो दश ॥११॥\n\nनद्यो नदाः पर्वताश्च समुद्राश्च तथापरे ॥\n\nमार्गं ददुश्च साधुभ्योऽनपेक्षेभ्यः समंततः ॥१२॥\n\nसाधूनां ज्ञाननिष्ठानां विरक्तानां महात्मनाम् ॥\n\nअजातशत्रूणां तेषां दुर्लभं पुण्यवर्जितैः ॥१३॥\n\nयस्मिन्कुले कृष्णभक्तो जायते ब्रह्मलक्षणम् ॥\n\nतत्कुलं विमलं विद्धि मलीमसमपि स्वतः ॥१४॥\n\nराजन् श्रीकृष्णभक्तस्तु पितॄन्दश कुलोद्‌भवान् ॥\n\nप्रियापक्षेऽपि दश च मातृपक्षे तथा दश ॥१५॥\n\nपुरुषानुद्धरेद्‌राजन्निरयात्पापबंधनात् ॥\n\nसाधुसंबंधिनश्चान्ये भृत्या दासाः सुहृज्जनाः ॥१६॥\n\nशत्रवो भारवाहश्च तद्‌गृहे पक्षिणस्तथा ॥\n\nपिपीलिकाश्च मशकास्तथा कीटपतङ्गकाः ॥१७॥\n\nअब्रह्मण्येऽकृष्णसारे सौवीरे कीकटे तथा ॥\n\nम्लेच्छदेशेऽपि देवेश भक्तो लोकान्पुनाति हि ॥१८॥\n\nसांख्ययोगं विना राजंस्तीर्थधर्ममखैर्विना ॥\n\nसाधुसंसर्गिनस्तेऽपि प्रयांति हरिमन्दिरे ॥१९॥\n\nइत्थं श्रीकृष्णभक्तानां माहात्म्यं कथितं मया ॥\n\nचतुःपदार्थदं नॄणां किं भूयः श्रोतुमिच्छसि ॥२०॥\n\nउग्रसेन उवाच -\n\nपरिपूर्णतमे साक्षाच्छ्रीकृष्णे परमात्मनि ॥\n\nदन्तवक्त्रस्य दुष्टस्य ज्योतिर्लीनं बभूव ह ॥२१॥\n\nअहो महदिदं चित्रं सायूज्यं महतामपि ॥\n\nयोग्यं स्याद्विप्रमुख्येंद्र कथं चान्येन शत्रुणा ॥२२॥\n\nश्रीव्यास उवाच -\n\nममाहमिति वैषम्यं भूतानां त्रिगुणात्मनाम् ॥\n\nक्रोधाद्यैर्वर्तते राजन्न हरौ परमात्मनि ॥२३॥\n\nहरौ केनापि भावेन मनो लग्नं करोति यः ॥\n\nयाति तद्‌रूपतां सोऽपि भृंगिणः कीटको यथा ॥२४॥\n\nस्नेहं कामं भयं क्रोधमैक्यं सौहृदमेव च ॥\n\nकृत्वा तन्मयतां यांति सांख्ययोगं विना जनाः ॥२५॥\n\nस्नेहान्नंदयशोदाद्या वसुदेवादयोऽपरे ॥\n\nकालाद्‌गोप्यो हरिं प्राप्ता न तु ब्रह्मतया नृप ॥२६॥\n\nतद्‌रूपगुणमाधुर्यभावसंलग्नमानसाः ॥\n\nभयात्कंसस्तव सुतस्तत्सायूज्यं जगाम ह ॥२७॥\n\nक्रोधादयं दंतवक्त्रः शिशुपालादयोऽपरे ॥\n\nऐक्याच्च यादवा यूयं सौहृदाच्च वयं तथा ॥२८॥\n\nतस्मात्केनाप्युपायेन मनः कृष्णे निवेशयेत् ॥\n\nअहर्निशं हि स्मरणं भवेच्छत्रोर्न कर्हिचित् ॥२९॥\n\nशत्रुभावं हरौ तस्मात्कुर्वंति दनुजादयः ॥३०॥"
    }
]