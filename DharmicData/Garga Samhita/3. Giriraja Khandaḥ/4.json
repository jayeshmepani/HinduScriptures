[
    {
        "text": "अध्यायः ०४\n\n\nश्रीनारद उवाच - \n\nअथ देवगणैः सार्द्धं शक्रस्तत्र समागतः । \n\n गतमानो गिरौ कृष्णं रहसि प्रणनाम ह ॥ १ ॥ \n\n इन्द्र उवाच - \n\nत्वं देवदेवः परमेश्वरः प्रभुः \n\n     पूर्णः पुराणः पुरुषोत्तमोत्तमः । \n\n परात्परस्त्वं प्रकृतेः परो हरि- \n\n     र्मां पाहि पाहि द्युपते जगत्पते ॥ २ ॥ \n\n दशावतारो भगवांस्त्वमेव \n\n     रिरक्षया धर्मगवां श्रुतेश्च । \n\n अद्यैव जातः परिपूर्णदेवः \n\n     कंसादि दैत्येन्द्रविनाशनाय ॥ ३ ॥ \n\n त्वन्मायया मोहितचित्तवृत्तिं \n\n     मदोद्धतं हेलनभाजनं माम् । \n\n पितेव पुत्रं द्युपते क्षमस्व \n\n     प्रसीद देवेश जगन्निवास ॥ ४ ॥ \n\n ॐनमो गोवर्धनोद्धरणाय गोविन्दाय गोकुलनिवासाय \n\n गोपालाय गोपालपतये गोपीजनभर्त्रे गिरिगजोद्धर्त्रे \n\n करुणानिधये जगद्विधये जगन्मङ्गलाय जगन्निवासाय\n\n जगन्मोहनाय कोटिमन्मथमन्मथाय वृषभानुसुतावराय \n\n श्रीनन्दराजकुलप्रदीपाय श्रीकृष्णाय परिपूर्णतमाय \n\n तेऽसंख्यब्रह्माण्डपतये गोलोकधामधिषणाधिपतये\n\n स्वयम्भगवते सबलाय नमस्ते नमस्ते ॥ ५ ॥ \n\n श्रीनारद उवाच - \n\nइति शक्रकृतं स्तोत्रं प्रातरुत्थाय यः पठेत् । \n\n सर्वा सिद्धिर्भवेत्तस्य संकटान्न भयं भवेत् ॥ ६ ॥ \n\n इतिस्तुत्वा हरिं देवं सर्वैर्देवगणैः सह । \n\n कृताञ्जलिपुटो भूत्वा प्रणनाम पुरन्दरः ॥ ७ ॥ \n\n अथ गोवर्धने रम्ये सुरभिर्गौः समुद्रजा । \n\n स्नापयामास गोपेशं दुग्धधाराभिरात्मनः ॥ ८ ॥ \n\n शुंडादण्डैश्चतुर्भिश्च द्युगंगाजलपूरितैः । \n\n श्रीकृष्णं स्नापयामास मत्त ऐरावतो गजः ॥ ९ ॥ \n\n ऋषिभिः श्रुतिभिः सर्वैर्देवगन्धर्वकिन्नराः । \n\n तुष्टुवुस्ते हरिं राजन् हर्षिताः पुष्पवर्षिणः ॥ १० ॥ \n\n कृष्णाभिषेके संजाते गिरिर्गोवर्धनो महान् । \n\n द्रवीभूतोऽवहद्‌राजन् हर्षानन्दादितस्ततः ॥ ११ ॥ \n\n प्रसन्नो भगवांस्तस्मिन्कृतवान्हस्तपंकजम् । \n\n तद्धस्तचिह्नमद्यापि दृश्यते तद्‌गिरौ नृप ॥ १२ ॥ \n\n तत्तीर्थं च परं भूतं नराणां पापनाशनम् । \n\n तदेव पादचिह्नं स्यात्तत्तीर्थं विद्धि मैथिल ॥ १३ ॥ \n\n एतावत्तस्य तत्रैव पादचिह्नं बभूव ह । \n\n सुरभेः पादचिह्नानि बभूवुस्तत्र मैथिल ॥ १४ ॥ \n\n द्युगङ्गाजलपातेन कृष्णस्नानेन मैथिल । \n\n तत्र वै मानसी गङ्गा गिरौ जाताऽघनाशिनी ॥ १५ ॥ \n\n सुरभेर्दुग्धधाराभिर्गोविन्दस्नानतो नृप । \n\n जातो गोविन्दकुण्डोऽद्रौ महापापहरः परः ॥ १६ ॥ \n\n कदाचित्तस्मिन्दुग्धस्य स्वादुत्वं प्रतिपद्यते । \n\n तत्र स्नात्वा नरः साक्षाद्‌‌गोविन्दपदमाप्नुयात् ॥ १७ ॥ \n\n प्रदक्षिणीकृत्य हरिं प्रणम्य वै \n\n     दत्त्वा बलींस्तत्र पुरन्दरादयः । \n\n जयध्वनिं कृत्य सुपुष्पवर्षिणो \n\n     ययुः सुराः सौख्ययुतास्त्रिविष्टपम् ॥ १८ ॥ \n\n कृष्णाभिषेकस्य कथां शृणोति यो \n\n     दशाश्वमेधावभृथाधिकं फलम् । \n\n प्राप्नोति राजेन्द्र स एव भूयसः \n\n     परं पदं याति परस्य वेधसः ॥ १९ ॥ \n\n\n\n\n\nइति श्रीगर्गसंहितायां गिरिराजखण्डे श्रीनारदबहुलाश्वसंवादे \n\nश्रीकृष्णाभिषेको नाम चतुर्थोऽध्यायः ॥ ४ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]