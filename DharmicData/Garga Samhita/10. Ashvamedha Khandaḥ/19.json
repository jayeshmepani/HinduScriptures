[
    {
        "text": "अध्यायः १९\n\n\n\n\n\n\n\nअश्वमेधखण्डः - एकोनविंशोऽध्यायः \n\n\n\nअनिरुद्धसमीपे बकासुरागमनम् - \n\n\n\n\n\nश्रीगर्ग उवाच - \n\nअथ रुक्मावती पुत्रो महत्या सेनया वृतः ॥ \n\n उपलंकां विमानेन प्रययौ धनदो यथा ॥१॥\n\n यदुभिस्तत्र गत्वा स शरैराशीविषोपमैः ॥ \n\n बभंज नगरीं राजन्वनान्युपवनानि च ॥२॥\n\n क्रीडास्थानानि द्वाराणि सदनाट्टालतोलिकाः ॥ \n\n गोपुराणि विमानाग्रान्निपेतुः शस्त्रवृष्टयः ॥३॥\n\n मुसलाः शक्तयश्चैव परिघाश्च शराः शिलाः ॥ \n\n चण्डवायुरभूद्‌राजन्‌ रजसाऽऽच्छादिता दिशः ॥४॥\n\n इत्यर्द्यमाना यदुभिर्भीषणस्य पुरी भृशम् ॥ \n\n नाभ्यपद्यत कल्याणं यथा शाल्वैश्च द्वारिका ॥५॥\n\n हाहाकारस्तदैवासीन्नगर्यां नृपसत्तम ॥ \n\n असुरा भीषणाद्याश्च बभूवुर्भयविह्वलाः ॥६॥\n\n बाध्यमानां च नगरीं दृष्ट्वा राक्षसपुंगवः ॥ \n\n माभैष्टेत्यभयं दत्त्वा राक्षसैः सह निर्ययौ ॥७॥\n\n ततः प्रववृते युद्धं यादवानां निशाचरैः ॥ \n\n तत्पुर्यां चैव लंकायां कपिभी रक्षसां यथा ॥८॥\n\n वृष्णीनां चैव बाणौघै राक्षसाश्छिन्नकंधराः ॥ \n\n निपेतुस्तु समुद्रे वै वृक्षा वातहता इव ॥९॥\n\n केचित्पृथिव्यां पतिताः केचित्पुर्य्यमधोमुखाः ॥ \n\n केचिदूर्ध्वमुखा राजन्केचिद्वै पंचतां गताः ॥१०॥\n\n तत्र तेषां शोणितेन दुर्नदीच भयंकरा ॥ \n\n बभूव सा च दुष्पारा महावैतरणि यथा ॥११॥\n\n तत्र तेषां बलं वीक्ष्य भीषणो विस्मयं गतः ॥ \n\n तिरश्चीनेन नेत्रेण दृष्ट्वा प्राह यदूनिदम् ॥१२॥\n\n भवद्‌भिश्च कृतं युद्धमाकाशान्निर्बलैरिव ॥ \n\n अश्लाघनीयं च वृथा यूयं मानं करिष्यथ ॥१३॥\n\n युष्माकं यदि देहेषु शक्तिश्चेद्विद्यते शृणु ॥ \n\n महीतले तदागत्य मया कुरुत वै रणम् ॥१४॥\n\n इत्याकर्ण्य वचः सोऽपि कार्ष्णिजः करुणामयः ॥ \n\n विमानं भूतले कृत्वा प्रत्युवाच महासुरम् ॥१५॥\n\n अनिरुद्ध उवाच - \n\nसहसा त्वं मया सार्द्धं रणं कुरु महारणे ॥ \n\n किं विचारेण भवति भयं त्यक्त्वा महासुर ॥१६॥\n\n इति तद्वाक्यमाकर्ण्य भीषणो भीमविक्रमः ॥ \n\n धनुषा पंच नाराचांस्तस्योपरि मुमोच ह ॥१७॥\n\n अनिरुद्धो निरीक्ष्याथ स्वबाणैस्तान्द्विधाकरोत् ॥ \n\n चिच्छेद च धनुस्तस्य शरेणैकेन लीलया ॥१८॥\n\n सोऽप्यन्यं धनुरादाय सज्जं कृत्वा निशाचरः ॥ \n\n सर्पाकारैः शतशरैर्जघान कार्ष्णिनंदनम् ॥१९॥\n\n रथस्तु तस्य भग्नोऽभूत्सारथी पंचतां गतः ॥ \n\n हया मृत्युं गताः सर्वे प्राद्युम्निर्मूर्च्छितोऽभवत् ॥२०॥\n\n तदैव वृष्णयः सर्वे स्फुरिताधरपल्लवाः ॥ \n\n स्वनाथं पतितं दृष्ट्वेषून् मुञ्चन्तः समागताः ॥२१॥\n\n तानागतान्बहून्दृष्ट्वा चापं धृत्वासुरो रुषा ॥ \n\n गदया पोथयामास दंष्ट्रयेव मृगान्हरिः ॥२२॥\n\n गदाप्रहारव्यथिता यादवाः पतिता भुवि ॥ \n\n संभिन्नच्छिन्नसर्वाङ्गाः केचिन्निपतिता रणे ॥२३॥ \n\n ततो गृहीत्वा स्वगदां गदः संकर्षणानुजः ॥ \n\n ताडयामास समरे भीषणस्य च मूर्द्धनि ॥ २४॥\n\n गदाप्रहारव्यथितः स पपात महीतले ॥ \n\n चालयन् वसुधां राजन् यथा वज्रहतो गिरः ॥२५॥\n\n भीषणं पतितं दृष्ट्वा मूर्च्छितं भग्नशीर्षकम् ॥ \n\n असुरास्ते गदं हंतुं प्राप्ताः शस्त्रधराः किल ॥२६॥\n\n तान्सर्वान्पोथयामास गदया वज्रकल्पया ॥ \n\n रामानुजो यथा राजन्नृसिंहो दंष्ट्रया गजान् ॥२७॥\n\n अथोत्थितोऽनिरुद्धस्तु ब्रुवन्धन्वी क्षणेन वै ॥ \n\n भीषणो मम शत्रुर्वै क्व गतः स महा खलः ॥२८॥\n\n उत्थितं च हरेः पौत्रं दृष्ट्वा यादवपुंगवाः ॥ \n\n चक्रुर्जयजयारावं देवाः सर्वे च हर्षिताः ॥२९॥\n\n ततो नारदवाक्याद्वै बको नाम निशाचरः ॥ \n\n भीषणस्य पितारण्यात्क्रुद्धस्तत्राजगाम ह ॥३०॥\n\n कज्जलाद्रिसमो राजन्तालवृक्षदशोत्थितः ॥ \n\n ललजिह्वश्च दुर्नेत्रस्त्रिशूली च गदाधरः ॥३१॥\n\n हस्तिनं वामहस्तेन गृहीत्वा च मुखेन वै ॥ \n\n प्रभक्षन् रुधिराक्रांतः पिशाचसदृशो महान् ॥३२॥\n\n पद्‌भ्यां तालप्रमाणाभ्यां कंपयन्पृथिवीतलम् ॥ \n\n भयप्रदश्च देवानां जनकालो व्यदृश्यत ॥३३॥\n\n तमायांतं विलोक्याथ शंकितास्तत्र यादवाः ॥ \n\n प्रोचुः परस्परं सर्वे स्मृत्वा कृष्णपदांबुजम् ॥३४॥\n\n यादवा ऊचुः - \n\nकोऽयं मित्राणि गदत निकटे च समागतः ॥ \n\n महाबीभत्सरूपी वै कृतांत इव निर्भयः ॥३५॥\n\n इति ब्रुवत्सु सर्वेषु आसीत्कोलाहलो महान् ॥ \n\n प्रसन्नस्तं निरीक्ष्याथ बभूवुस्ते निशाचराः ॥३६॥\n\n भीषणं मूर्च्छितं दृष्ट्वा बको राक्षसपुंगवः ॥ \n\n शुशोच राजन्संग्रामे हा दैवेति मुहुर्वदन् ॥३७॥\n\n ततो मूर्च्छां मुहूर्तेन विहाय भीषणो नृप ॥ \n\n उत्थितस्तु ब्रुवन्वाक्यं गदः कुत्र गतो भयात् ॥३८॥\n\n स्वपुत्रमुत्थितं दृष्ट्वा पुरुषादस्तु हर्षितः ॥ \n\n आलिंग्याश्वासयामास सुवाक्यैर्वाक्यकोविदः ॥३९ ॥\n\n भीषणः पितरं दृष्ट्वा सहायार्थं समागतम् ॥ \n\n नमश्चक्रे महाराज भूत्वा स च प्रसन्नधीः ॥४०॥\n\n\n\n\n\nइति श्रीगर्गसंहितायां हयमेधखण्डे \n\nबकागमनं नामैकोनविंशोऽध्यायः ॥१९॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]