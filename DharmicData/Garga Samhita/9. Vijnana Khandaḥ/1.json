[
    {
        "text": "अध्यायः १\n\n\n बहुलाश्व उवाच -\n\nहरेः श्रीकृष्णचंद्रस्य भक्तिमार्गस्तु यः परः ॥\n\nतं वदाशु मुने मह्यं येन भक्तो भवाम्यहम् ॥१॥\n\nश्रीनारद उवाच -\n\nभक्तिमार्गं वदिष्यामि वेदव्यासमुखाच्छ्रुतम् ॥\n\nयेन प्रसन्नो भवति भगवान् भक्तवत्सलः ॥२॥\n\nशङ्खं विजित्य कृष्णेन भुजदंडबलोद्‍धृतम् ॥\n\nद्वारावत्यां सभा दिव्या सुधर्मा नाम मैथिल ॥३॥\n\nयत्र मंडपदेशस्य वैदूर्यस्तंभपंक्तयः ॥\n\nराजंते कोटिशो राजन् विश्वकर्मविनिर्मिताः ॥४॥\n\nपद्मरागखचिद्‌भूमौ श्रेण्यो वै विद्रुमाचिताः ॥\n\nयत्र चित्रवितानानि भ्राजन्ते मौक्तिकालिभिः ॥५॥\n\nसिंहासनानि कुड्यानि कालमेघतडिद्द्युभिः ॥\n\nजांबूनदसुवर्णानां स्फुरत्कुण्डलकोटिभिः ॥६॥\n\nबालार्करत्‍नकेयुरकांचीकंकणनूपुरैः ॥\n\nशतचंद्रप्रतीकाशाः स्फुरत्कुण्डलमण्डिताः ॥७॥\n\nगायंति यत्र गंधर्व्यो विद्याधर्यो मुदान्विताः ॥\n\nनृत्यंत्यः कलवादित्रैः स्पर्द्धावत्यः परस्परम् ॥८॥\n\nयस्याश्चतुर्षु कोणेषु देववृक्षैर्मनोरमैः ॥\n\nनंदनं सर्वतोभद्रं ध्रौव्यं चैत्ररथं वनम् ॥९॥\n\nलक्षाणि यत्र राजेन्द्र सरांसि विमलानि च ॥\n\nसहस्रदलपद्मानि भ्रमरैः संकुलानि च ॥१०॥\n\nदशयोजनविस्तीर्णा पंचयोजनमूर्ध्वगा ॥\n\nएतादृशी सुधर्माऽऽस्ते पताकाध्वजमंडिता ॥११॥\n\nयत्र प्रविष्टः पुरुष आत्मानं मन्यते परम् ॥\n\nयत्सिंहासनमासाद्य शक्रोऽहमिति मन्यते ॥१२॥\n\nयद्यत्त्रैलोक्यचातुर्यं तस्य देहे प्रवर्तते ॥\n\nयावत्तिष्ठेत्तत्र तावदूर्मिषट्कं न चैव हि ॥१३॥\n\nयावंतश्च जनास्तत्र प्रविशन्ति नरोत्तम ॥\n\nस्वप्रभावेण सहसा तावती सा प्रकाशते ॥१४॥\n\nषट्पंचाशत्कोटिसंख्या यादवा यत्र सानुगाः ॥\n\nतच्चत्वरस्यैकदेशे दृश्यंते ते च मैथिल ॥१५॥\n\nपरिपूर्णतमः साक्षाच्छ्रीकृष्णो भगवान्स्वयम् ॥\n\nयत्रास्ते तस्य राजेंद्र वर्णनं कः करोति हि ॥१६॥\n\nअथ तस्यां सुधर्मायां यदुकोटिसमावृतः ॥\n\nउग्रसेनो गीयमानः सूतमागधवन्दिभिः ॥१७॥\n\nआकाशादागतः साक्षाद्वेदव्यासो महामुनिः ॥\n\nपाराशर्यो घनश्यामस्तडित्पिंगजटाधरः ॥१८॥\n\nतं दृष्ट्वा सहसोत्थाय यदुराजः कृतांजलिः ॥\n\nनत्वाऽऽसनं सोपचारं दत्वा तत्संमुखोऽभवत् ॥१९॥\n\nउग्रसेन उवाच -\n\nअद्य मे सफलं जन्म सफलं गेहमद्य मे ॥\n\nअद्य मे सफलो धर्मो ब्रह्मंस्त्वय्यागते सति ॥२०॥\n\nसदानंदेषु कुशलं कृष्णेनेष्टं भवत्सु हि ॥\n\nवद मे कुशलं देव येन स्वस्थो भवाम्यहम् ॥२१॥\n\nयत्र यत्र व्रजंतस्ते त्वादृशाः साधवः प्रभो ॥\n\nतत्र तत्र भवेत्सिद्धिर्लौकिकी पारलौकिकी ॥२२॥\n\nयत्र क्षणं स्थिताः संतस्तत्र साक्षात्स्वयं हरिः ॥\n\nकिमु लोकगुणा ब्रह्मान्पाराशर्य महामुने ॥२३॥\n\nमया तु पुण्यं यज्ञो वा किं कृतं पूर्वजन्मनि ॥\n\nयेन वै द्वारकाराज्यं प्राप्तोऽहं मुनिपुङ्गव ॥२४॥\n\nभवादृशा विप्रमुख्या गृहमायांति नित्यशः ॥\n\nतस्मात्परं हि सुकृतं जाने स्वस्य न संशयः ॥२५॥\n\nव्यास उवाच -\n\nधन्योऽसि राजशार्दूल धन्या ते विमला मतिः ॥\n\nपरं कृतं त्वया राजन्सुकृतं पूर्वजन्मनि ॥२६॥\n\nपुरा त्वं मरुतो राजन् कृत्वा यज्ञं जगज्जितम् ॥\n\nनिष्कारणोऽभूर्मनसा प्रसन्नोऽभूद्धरिस्तदा ॥२७॥\n\nअनिमित्तेन भावेन प्राप्तं चेदं परं तव ॥\n\nपरिपूर्णतमः साक्षाच्छ्रीकृष्णो भगवान्हरिः ॥२८॥\n\nअसंख्यब्रह्मांडपतिर्गोलोकेशः परात्परः ॥\n\nसोऽयं भक्त्या वशीभूतः स्ववशस्तव मंदिरे ॥२९॥\n\nअहो भोजपते मुक्तिं ददाति भजतां हरिः ॥\n\nन कर्हिचिद्‌भक्तियोगं दुर्लभं विद्धि तं नृप ॥३०॥"
    }
]