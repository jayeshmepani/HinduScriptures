[
    {
        "text": "अध्यायः १२\n\n\n बलं विनाथ गोपालैश् चारयन् गा हरिः स्वयम् ।\n\nकालिन्दीकूलमागत्य ययौ वारिविषावृतम् ॥ १ ॥\n\nकालियेन फणीन्द्रेण जलं यत्र विदूषितम् ।\n\nपीत्वा निपेतुर्वसवो गावो गोपा जलान्तिके ॥ २ ॥\n\nतदा तान् जीवयामास दृष्ट्या पीयूषपूर्णया ।\n\nआर्द्रचित्तो हरिः साक्षाद्‌भगवान् वृजिनार्दनः ॥ ३ ॥\n\nकटौ पीतपटं बद्ध्वा नीपमारुह्य माधवः ।\n\nपपातोत्तुंगविटपात्तत्तोये विषदूषिते ॥ ४ ॥\n\nउच्चचाल जलं दुष्टं कृष्णसंघातघूर्णितम् ।\n\nतत्सर्पमन्दिरे नद्यां भृंगीभूतं बभूव ह ॥ ५ ॥\n\nतदैव कालियः क्रुद्धः फणी फणशतावृतः ।\n\nदशन्दन्तैश्च भुजया चच्छाद नृप माधवम् ॥ ६ ॥\n\nकृष्णो दीर्घं वपुः कृत्वा बन्धनान्निर्गतश्च तम् ।\n\nपुच्छे गृहीत्वा सर्पेंद्रं भ्रामयित्वा त्वितस्ततः ॥ ७ ॥\n\nजलेनिपात्य हस्ताभ्यां चिक्षेपाशु धनुःशतम् ।\n\nपुनरुत्थाय सर्पेन्द्रो लेलिहानो भयंकरः ॥ ८ ॥\n\nवामहस्ते हरिं सर्पो रुषा जग्राह माधवम् ।\n\nहरिर्दक्षिणहस्तेन गृहीत्वा तं महाखलम् ॥ ९ ॥\n\nतज्जले पोथयामास सुपर्ण इव पन्नगम् ।\n\nसर्पो मुखशतं दीर्घं प्रसार्य पुनरागतः ॥ १० ॥\n\nपुच्छे गृहीत्वा तं कृष्णः चकर्षाशु धनुःशतम् ।\n\nकृष्णहस्ताद्‌विनिष्क्रम्य सर्पस्तं व्यदशत्पुनः ॥ ११ ॥\n\nतताड मुष्टिना सर्पं त्रैलोक्यबलधारकः ।\n\nकृष्णमुष्टिप्रहारेण मूर्च्छितो विगतस्मृतिः ॥ १२ ॥\n\nनतं कृत्वाऽऽननशतं स्थितोऽभूत् कृष्णसंमुखे ।\n\nआरुह्य तत्फणिशतं मणिवृन्दमनोहरम् ॥ १३ ॥\n\nननर्त नटवत्कृष्णो नटवेषो मनोहरः ।\n\nगायन् सप्तस्वरै रागं संगीतं च सतालकम् ॥ १४ ॥\n\nपुष्पैर्देवेषु वर्षत्सु तांडवे नटराजवत् ।\n\nवादयन् स मुदा वीणाऽऽनकदुन्दुभिवेणुकान् ॥ १५ ॥\n\nसतालं पदविन्यासैस्तत्फणां सोज्ज्वलान् बहून् ।\n\nबभंज श्वसतः कृष्णः कालियस्य महात्मनः ॥ १६ ॥\n\nतदैव नागपत्‍न्यस्ता आगता भयविह्वलाः ।\n\nनत्वा कृष्णपदं देवमूचुर्गद्‌गदया गिरा ॥ १७ ॥\n\nनागपत्‍न्य ऊचुः -\n\nनमः श्रीकृष्णचंद्रय गोलोकपतये नमः ।\n\nअसंख्यांडाधिपते परिपूर्णतमाय ते ॥ १८ ॥\n\nश्रीराधापतये तुभ्यं व्रजाधीशाय ते नमः ।\n\nनमः श्रीनंदपुत्राय यशोदानंदनाय ते ॥ १९ ॥\n\nपाहि पाहि परदेव पन्नगं\n\n    त्वत्परं न शरणं जगत्त्रये ।\n\nत्वम् पदात्परतरो हरिः स्वयं\n\n    लीलया किल तनोषि विग्रहम् ॥ २० ॥\n\nश्रीनारद उवाच -\n\nनागपत्‍नीस्तुतः कृष्णः कालियं विगतस्मयम् ।\n\nविससर्ज हरिः साक्षात्परिपूर्णतमः स्वयम् ॥ २१ ॥\n\nपाहीति प्रवदंतं तं कालियं भगवान् हरिः ।\n\nप्रणतं संमुखे प्राप्तं प्राह देवो जनार्दनः ॥ २२ ॥\n\nश्रीभगवानुवाच -\n\nद्वीपं रमणकं गच्छ सकलत्रसुहृद्‌वृतः ।\n\nसुपर्णो‍द्यतनात्त्वां वै नाद्यान् मत्पादलांछितम् ॥ २३ ॥\n\nश्रीनारद उवाच -\n\nसर्पः कृष्णं तु संपूज्य परिक्रम्य प्रणम्य तम् ।\n\nकलत्रपुत्रसहितो द्वीपं रमणकं ययौ ॥ २४ ॥\n\nअथ श्रुत्वा कालियेन संग्रस्तं नंदनंदनम् ।\n\nतत्राजग्मुर्गोपगणा नंदाद्याः सकला जनाः ॥ २५ ॥\n\nजलाद्‌विनिर्गतं कृष्णं दृष्ट्वा मुमुदिरे जनाः ।\n\nआश्लिष्य स्वसुतं नंदः परां मुदमवाप ह ॥ २६ ॥\n\nसुतं लब्ध्वा यशोदा सा सुतकल्याणहेतवे ।\n\nददौ दानं द्विजातिभ्यः स्नेहस्नुतपयोधरा ॥ २७ ॥\n\nतत्रैव शयनं चक्रुर्गोपाः सर्वे परिश्रमात् ।\n\nकालिंदीनिकटे राजन् गोपीगोपगणैः सह ॥ २८ ॥\n\nवेणुसंघर्षणोद्‌भूतो दावाग्निः प्रलयाग्निवत् ।\n\nनिशीथे सर्वतो गोपान् दग्धुमागतवान् स्फुरन् ॥ २९ ॥\n\nगोपा वयस्याः श्रीकृष्णं सबलं शरणं गताः ।\n\nनत्वा कृतांजलिं कृत्वा तमूचुर्भयकातराः ॥ ३० ॥\n\nगोपा ऊचुः -\n\nकृष्ण कृष्ण महाबाहो शरणागतवत्सल ।\n\nपाहि पाहि वने कष्टाद्दावाग्नेः स्वजनान् प्रभो ॥ ३१ ॥\n\nश्रीनारद उवाच -\n\nस्वलोचनानि माभैष्ट न्यमीलयत माधवः ।\n\nइत्युक्त्वा वह्निमपिबद्देवो योगेश्वरेश्वरः ॥ ३२ ॥\n\nप्रातर्गोपगणैः सार्द्धं विस्मितैर्नंदनंदनः ।\n\nगोगणैः सहितः श्रीमद्‌व्रजमंडलमाययौ ॥ ३३ ॥"
    }
]