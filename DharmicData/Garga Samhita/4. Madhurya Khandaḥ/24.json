[
    {
        "text": "अध्यायः २४\n\n\nश्रीनारद उवाच -\n\nएकदा शैलदेशेषु सबलो भगवान्हरिः ।\n\nकृत्वा निलायनक्रीडां चौरपालकलक्षणाम् ॥ १ ॥\n\nतत्र व्योमासुरो दैत्यो बालान्मेषायितान् बहून् ।\n\nनीत्वा नीत्वाऽद्रिदर्यां च विनिक्षिप्य पुनः पुनः ॥ २ ॥\n\nशिलया पिदधे द्वारं मयपुत्रो महाबलः ।\n\nसत्यचौरं च तं ज्ञात्वा भगवान् मधुसूदनः ॥ ३ ॥\n\nगृहीत्वा पातयामास भुजाभ्यां भूमिमंडले ॥ ४ ॥\n\nतदा मृत्युं गतो दैत्यस्तज्ज्योतिर्निर्गतं स्फुरत् ।\n\nदशदिक्षु भ्रमद्‍राजन् श्रीकृष्णे लीनतां गतम् ॥ ५ ॥\n\nतदा जयजयारावो दिवि भूमौ बभूव ह ।\n\nपुष्पाणि ववृषुर्देवाः परमानंदसंवृताः ॥ ६ ॥\n\nबहुलाश्व उवाच -\n\nकोऽयं पूर्वं कुशलकृद्‌व्योमो नामाथ तद्वद ।\n\nयेन कृष्णे घनश्यामे लीनोऽभूद्दामिनी यथा ॥ ७ ॥\n\nश्रीनारद उवाच -\n\nआसीत्काश्यां भीमरथो राजा दानपरायणः ।\n\nयज्ञकृन्मानदो धन्वी विष्णुभक्तिपरायणः ॥ ८ ॥\n\nराज्ये पुत्रं सन्निवेश्य जगाम मलयाचलम् ।\n\nतपस्तत्र समारेभे वर्षाणां लक्षमेव हि ॥ ९ ॥\n\nतस्याश्रमे पुलस्त्योऽसौ शिष्यवृन्दैः समागतः ।\n\nतं दृष्ट्वा नोत्थितो मानी राजर्षिर्न नतोऽभवत् ॥ १० ॥\n\nशापं ददौ पुलस्त्योऽपि दैत्यो भव महाखल ।\n\nततस्तच्चरणोपांते पतितं शरणागतम् ॥ ११ ॥\n\nउवाच मुनिशार्दूलः पुलस्त्यो दीनवत्सलः ।\n\nद्वापरान्ते माथुरे च पुण्ये श्रीव्रजमंडले ॥ १२ ॥\n\nयदुवंशपतेः साक्षाच्छ्रीकृष्णस्य भुजौजसा ।\n\nईप्सिता योगिभिर्मुक्तिर्भविष्यति न संशयः ॥ १३ ॥\n\nश्रीनारद उवाच -\n\nसोऽयं भीमरथो राजा मयदैत्यसुतोऽभवत् ।\n\nश्रीकृष्णभुजवेगेन मुक्तिं प्राप विदेहराट् ॥ १४ ॥\n\nएकदा गोपबालेषु दैत्योऽरिष्टो महाबलः ।\n\nआगतो नादयन् खं गां तटान् शृङ्गैर्विदारयन् ॥ १५ ॥\n\nगोप्यो गोपा गोगणाश्च वीक्ष्य तं दुद्रुवुर्भयात् ।\n\nभगवान् दैत्यहा देवो मा भैष्टैत्यभयं ददौ ॥ १६ ॥\n\nगृहीत्वा तं तु शृङ्गेषु नोदयामास माधवः ।\n\nसोऽपि तं नोदयामास श्रीकृष्णं योजनद्वयम् ॥ १७ ॥\n\nपुच्छे गृहीत्वा तं कृष्णो भ्रामयित्वा भुजौजसा ।\n\nभूपृष्ठे पोथयामास कमण्डलुमिवार्भकः ॥ १८ ॥\n\nअरिष्टः पुनरुत्थाय क्रोधसंरक्तलोचनः ।\n\nशृङ्गैश्च रोहितं शैलं समुत्पाट्य महाखलः ॥ १९ ॥\n\nगर्जयन्घनवद्वीरः कृष्णोपरि समाक्षिपत् ।\n\nकृष्णः शैलं संगृहित्वा तस्योपरि समाक्षिपत् ॥ २० ॥\n\nशैलस्यापि प्रहारेण किंचिद्व्याकुलमानसः ।\n\nभूमौ तताड शृङ्गाग्रान्निर्गतं तैर्जलं भुवः ॥ २१ ॥\n\nश्रीकृष्णस्तं च शृङ्गेषु गृहीत्वा भ्रामयन्मुहुः ।\n\nभूपृष्ठे पोथयामास वातः पद्ममिवोद्‌धृतम् ॥ २२ ॥\n\nतदैव वृषरूपत्वं त्यक्त्वा विप्रवपुर्धरः ।\n\nनत्वा श्रीकृष्णपादाब्जं प्राह गद्‌गदया गिरा ॥ २३ ॥\n\nद्विज उवाच -\n\nबृहस्पतेश्च शिष्योऽहं वरतंतुर्द्विजोत्तमः ।\n\nबृहस्पतिसमीपे च पठितुं गतवानहम् ॥ २४ ॥\n\nपादौ कृत्वा स्थितोऽभूवं पश्यतस्तस्य संमुखे ।\n\nतदा रुषाऽऽह स मुनिः वृषवत्वं स्थितः पुरः ॥ २५ ॥\n\nगुरुहेलनकृत्तस्मात्त्वं बृषो भव दुर्मते ।\n\nतस्य शापाद्‌वृषोऽभूवं बंगदेशेषु माधव ॥ २६ ॥\n\nअसुराणां प्रसंगेना सुरत्वं गतवानहम् ।\n\nत्वत्प्रसादाद्‌विमुक्तोऽहं शापतोऽसुरभावतः ॥ २७ ॥\n\nश्रीकृष्णाय नमस्तुभ्यं वासुदेवाय ते नमः ।\n\nप्रणतक्लेशनाशाय गोविंदाय नमो नमः ॥ २८ ॥\n\nश्रीनारद उवाच -\n\nइत्युक्त्वा श्रीहरिं नत्वा साक्षाच्छिष्यो बृहस्पतेः ।\n\nद्योतयन्भुवनं राजन् विमानेन दिवं ययौ ॥ २९ ॥\n\nइदं मया ते कथितं खण्डं माधुर्य्यमद्‌भुतम् ।\n\nसर्वपापहरं पुण्यं कृष्णप्राप्तिकरं परम् ॥ ३० ॥\n\nकामदं पठतां शश्वत्किं भूयः श्रोतुमिच्छसि ॥ ३१ ॥\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे\n\nव्योमासुरारिष्टासुरवधो नाम चतुर्विंशोऽध्यायः ॥ २४ ॥\n\nहरिः ॐ तत्सच्छ्रीकृष्णार्पणमस्तु ॥"
    }
]