[
    {
        "text": "अध्यायः ०६\n\n\nश्रीनारद उवाच - \n\nएवमुक्त्वा गते साक्षाद्याज्ञवल्क्ये महामुनौ ॥ \n\n अतीव हर्षमापन्नौ विमलश्चम्पकापतिः ॥ १ ॥ \n\n अयोध्यापुरवासिन्यः श्रीरामस्य वराच्च याः ॥ \n\n बभूवुस्तस्य भार्यासु ताः सर्वाः कन्यकाः शुभाः ॥ २ ॥ \n\n विवाहयोग्यास्ता दृष्ट्वा चिन्तयन् चम्पकापतिः ॥ \n\n याज्ञवल्क्यवचः स्मृत्वा दूतमाह नृपेश्वरः ॥ ३ ॥ \n\n विमल उवाच - \n\nमथुरां गच्छ दूत त्वं गत्वा शौरिगृहं शुभम् ॥ \n\n दर्शनीयस्त्वया पुत्रो वसुदेवस्य सुन्दरः ॥ ४ ॥ \n\n श्रीवत्सांको घनश्यामो वनमाली चतुर्भुजः ॥ \n\n यदि स्यात्तर्हि दास्यामि तस्मै सर्वाः सुकन्यकाः ॥ ५ ॥ \n\n श्रीनारद उवाच - \n\nइति वाक्यं ततः श्रुत्वा दूतोऽसौ मथुरां गतः । \n\n पप्रच्छ सर्वाभिप्रायं माथुरांश्च महाजनान् ॥ ६ ॥ \n\n तद्वाक्यं माथुराः श्रुत्वा कंसभीताः सुबुद्धयः । \n\n तं दूतं रहसि प्राहुः कर्णांते मंदवाग्यथा ॥ ७ ॥ \n\n माथुरा ऊचुः \n\n वसुदेवस्य ये पुत्राः कंसेन बहवो हताः । \n\n एकाऽवशिष्टावरजा कन्या साऽपि दिवं गता ॥ ८ ॥ \n\n वसुदेवोऽस्ति चात्रैव ह्यपुत्रो दीनमानसः । \n\n इदं न कथनीयं हि त्वया कंसभयं पुरे ॥ ९ ॥ \n\n शौरिसंतानवार्तां यो वक्ति चेन्मथुरापुरे । \n\n तं दंडयति कंसोऽसौ शौर्यष्टमशिशो रिपुः ॥ १० ॥ \n\n श्रीनारद उवाच - \n\nजनवाक्यं ततः श्रुत्वा दूतो वै चम्पकापुरीम् । \n\n गत्वाऽथ कथयामास राज्ञे कारणमद्‌भुतम् ॥ ११ ॥ \n\n दूत उवाच - \n\nमथुरायामस्ति शौरिरनपत्योऽतिदीनवत् । \n\n तत्पुत्रास्तु पुरा जाताः कंसेन निहताः श्रुतम् ॥ १२ ॥ \n\n एकावशिष्टा कन्याऽपि खं गता कंसहस्ततः । \n\n एवं शृत्वा यदुपुरान्निर्गतोऽहं शनैः शनैः ॥ १३ ॥ \n\n चरन् वृन्दावने रम्ये कालिन्दीनिकटे शुभे । \n\n अकस्माल्लतिकावृन्दे दृष्टः कश्चिच्छिशुर्मया ॥ १४ ॥ \n\n तल्लक्षणसमो राजन् गोगोपगणमध्यतः । \n\n श्रीवत्सांको घनश्यामो वनमाल्यतिसुन्दरः ॥ १५ ॥ \n\n द्विभुजो गोपसूनुश्च परं त्वेतद्विलक्षणम् । \n\n त्वया चतुर्भुजश्चोक्तो वसुदेवात्मजो हरिः ॥ १६ ॥ \n\n किं कर्तव्यं वद नृप मुनिवाक्यं मृषा न हि । \n\n यत्र यत्र यथेच्छा ते तत्र मां प्रेषय प्रभो ॥ १७ ॥ \n\n श्रीनारद उवाच - \n\nइति चिन्तयतस्तस्य विस्मितस्य नृपस्य च । \n\n गजाह्वयात्सिन्धुदेशान् जेतुं भीष्मः समागतः ॥ १८ ॥ \n\n तं पूज्य विमलो राजा दत्वा तस्मै बलिं बहु । \n\n पप्रच्छ सर्वाभिप्रायं भीष्मं धर्मभृतां वरम् ॥ १९ ॥ \n\n विमल उवाच - \n\nयाज्ञवल्क्येन पूर्वोक्तो मथुरायां हरिः स्वयम् । \n\n वसुदेवस्य देवक्यां भविष्यति न संशयः ॥ २० ॥ \n\n न जातो वसुदेवस्य सकाशेऽद्य हरिः परः । \n\n ऋषिवाक्यं मृषा न स्यात्कस्मै दास्यामि कन्यकाः ॥ २१ ॥ \n\n महाभागवतः साक्षात्त्वं परावरवित्तमः । \n\n जितेन्द्रियो बाल्यभावाद्‌वीरो धन्वी वसूत्तमः । \n\n एतद्वद महाबुद्धे किं कर्तव्यं मयाऽत्र वै ॥ २२ ॥ \n\n श्रीनारद उवाच - \n\nविमलं प्राह गांगेयो महाभागवतः कविः । \n\n दिव्यदृग्धर्मतत्वज्ञः श्रीकृष्णस्य प्रभाववित् ॥ २३ ॥ \n\n भीष्म उवाच - \n\nहे राजन् गुप्तमाख्यानं वेदव्यासमुखाच्छ्रुतम् । \n\n सर्वपापहरं पुण्यं शृणु हर्षविवर्द्धनम् ॥ २४ ॥ \n\n देवानां रक्षणार्थाय दैत्यानां हि वधाय च । \n\n वसुदेवगृहे जातः परिपूर्णतमो हरिः ॥ २५ ॥ \n\n अर्धरात्रे कंसभयान्नीत्वा शौरिश्च तं त्वरम् । \n\n गत्वा च गोकुले पुत्रं निधाय शयने नृप ॥ २६ ॥ \n\n यशोदानन्दयोः पुत्रीं मायां नीत्वा पुरं ययौ । \n\n ववृधे गोकुले कृष्णो गुप्तो ज्ञातो न कैर्नृभिः ॥ २७ ॥ \n\n सोऽद्यैव वृदकारण्ये हरिर्गोपालवेषधृक् । \n\n एकादश समास्तत्र गूढो वासं करिष्यति । \n\n दैत्यं कंसं घातयित्वा प्रकटः स भविष्यति ॥ २८ ॥ \n\n अयोध्यापुरवासिन्यः श्रीरामस्य वराच्च याः । \n\n ताः सर्वास्तव भार्यासु बभूवुः कन्यकाः शुभाः ॥ २९ ॥ \n\n गूढाय देवदेवाय देयाः कन्यास्त्वया खलु । \n\n न विलम्बः क्वचित्कार्यो देहः कालवशो ह्ययम् ॥ ३० ॥ \n\n इत्युक्त्वाऽथ गते भीष्मे सर्वज्ञे हस्तिनापुरम् । \n\n दूतं स्वं प्रेषयामास विमलो नन्दसूनवे ॥ ३१ ॥ \n\n\n\n\n\nइति श्रीगर्गसंहितायां माधुर्यखण्डे श्रीनारदबहुलाश्वसंवादे \n\nअयोध्यापुरवासिन्युपाख्यानं नाम षष्ठोऽध्यायः ॥ ६ ॥ \n\n हरिः ॐ तत्सच्छ्रीकृष्णार्पणमस्तु ॥"
    }
]