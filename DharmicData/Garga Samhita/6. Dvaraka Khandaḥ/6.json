[
    {
        "text": "अध्यायः ०६\n\n\n श्रीनारद उवाच -\n\nइत्थं विप्रबंधूनां सदाशीर्भिरभिनंदिता ।\n\nदेवीं पुनर्विप्रवधूः प्रणनाम मुहुर्मुहुः ॥ १ ॥\n\nत्यक्त्वा मुनिव्रतं भैष्मी गिरजागृहतस्ततः ।\n\nसहालिभिः सखीभिश्च निश्चक्राम शनैः शनैः ॥ २ ॥\n\nकोटिचन्द्रप्रतीकाशां भैष्मीं कमललोचनाम् ।\n\nअकस्माद्ददृशुर्वीराः सुनिधिं निर्धना यथा ॥ ३ ॥\n\nआश्वारूढाश्च रथिनो गजिनश्च पदातयः ।\n\nसमागता रक्षिणस्ते मुमुहुर्वीक्ष्य रुक्मिणीम् ॥ ४ ॥\n\nतदपांगस्मितैस्तीक्ष्णैः बाणैः कामधनुश्च्युतैः ।\n\nउज्झितास्त्रा निपेतुः कावर्दिताः सैनिकास्तदा ॥ ५ ॥\n\nरथेन वायुवेगेन घण्टामञ्जीरनादिना ।\n\nनैःश्रेयसंभवैरश्वैर्युतेनातिपताकिना ॥ ६ ॥\n\nशीघ्रं स्वसैन्यसंघट्टात्तत्सैन्यं संविदारयत् ।\n\nवायुर्यथा पद्मवनं हरिर्दारुकसारथिः ॥ ७ ॥\n\nस्त्रीकदम्बकमेत्याशु पश्यतां द्विषतां प्रभुः ।\n\nसमारोप्य रथं भैष्मीं तार्क्ष्यपुत्रः सुधामिव ॥ ८ ॥\n\nदेवानां पश्यतां राजन् राजकन्यां जहार ह ।\n\nदिव्यं शस्त्रोत्तमं शार्ङ्गं धनुष्टंकारयन्मुहुः ॥ ९ ॥\n\nततो वेगेन महता स्वसैन्यं चागते हरौ ।\n\nदेवदुन्दुभयो नेदुर्यदुदुन्दुभयस्तदा ॥ १० ॥\n\nसिद्धाश्च सिद्धकन्याश्च श्रीकृष्णस्य रथोपरि ।\n\nहर्षिता ववृषुर्देवाः पुष्पैर्नंदनसंभवै ॥ ११ ॥\n\nततो ययौ जयारावैः शनै रामयुतो हरिः ।\n\nश्रृगालसंघमध्याच्च केसरी भागहृद्यथा ॥ १२ ॥\n\nतदा कोलाहले जाते रुमिणीहरणे सति ।\n\nबभूव रक्षकाणां च शस्त्राशस्त्रि परस्परम् ॥ १३ ॥\n\nजरासंधवशाः सर्वे मानिनो नृपसत्तमाः ।\n\nन सेहिरे स्वाभिभवं परं जातं यशःक्षयम् ॥ १४ ॥\n\nअहो धिगस्मान्स्वयशो हृतं गोपैश्च धन्विनाम् ।\n\nश्रृगालैरिव सिंहानामतः किं स्यात्पराजयः ॥ १५ ॥\n\nएवमुक्त्वाः क्रोधपरा जगृहुः शस्त्रसंहतिम् ।\n\nविसृज्य क्रीडनाक्षादीन् दंशिताः सैन्यसंयुताः ॥ १६ ॥\n\nअक्षौहिणीद्वयेनापि पौंड्रकः क्रोधपूरितः ।\n\nअक्षौहिणीत्रयेणापि महावीरो विदूरथः ॥ १७ ॥\n\nअक्षौहिणीपञ्चयुतो दन्तवक्रोऽतिदारुणः ।\n\nअक्षौहिणीत्रयेणाशु शाल्वो राजपुरेश्वरः ॥ १८ ॥\n\nअक्षौहिणीभिर्दशभिर्जरासंधो महाबलः ।\n\nआययौ संमुखे योद्धुं यादवानां महात्मनाम् ॥ १९ ॥\n\nअन्येऽपि चैद्यपक्षीया योद्धुं श्रीकृष्णसंमुखे ।\n\nधनुष्टंकारयंतस्ते समाजग्मुः सहस्रशः ॥ २० ॥\n\nप्रलयाब्धिसमं सैन्यं समालोक्य यदूत्तमाः ।\n\nतर्त्तुमाजग्मुरारात्ते कृष्णकैवर्त्तपोतकाः ॥ २१ ॥\n\nबभूव तुमुलं युद्धमद्‌भुतं रोमहर्षणम् ।\n\nसैन्ययोश्च स्वपरयोर्देवदानवयोर्यथा ॥ २२ ॥\n\nरथिनो रथिभिस्तत्र पत्तिभिः सह पत्तयः ।\n\nगजा गजैर्युयुधिरे तुरगाश्च तुरंगभैः ॥ २३ ॥\n\nशस्त्रांधकारे संजाते रुक्मिणीं भयविह्वलाम् ।\n\nविलोक्य भगवान्देवो मा भैष्टेत्यभयं ददौ ॥ २४ ॥\n\nबलदेवानुजो वीरो गदो धुन्वमहद्धनुः ।\n\nविवेश शत्रुसंघट्टं वनं वह्निरिव प्रभुः ॥ २५ ॥\n\nगदबाणविभिन्नांगा रथिनश्छिन्नकंचुकाः ।\n\nहताश्वा हतसूताश्च निपेतुर्भूमिमण्डले ॥ २६ ॥\n\nपदातयश्छिन्नपदा गदबाणागतव्यथाः ।\n\nनिपेतुर्भूतले राजन् वृक्षा वातहता इव ॥ २७ ॥\n\nअश्वारुढाः केऽपि वीरा गदबाणैर्विदारिताः ।\n\nपेतू रणांगणे साश्वा बृहतीफलवन्नृप ॥ २८ ॥\n\nगदबाणैर्भिन्नकुम्भा मध्ये मध्ये विदारिताः ।\n\nविरेजुः पतिता भूमौ कूष्मांडशकला इव ॥ २९ ॥\n\nततः पलायितं सैन्यं दृष्ट्वा शाल्वो महाबलः ।\n\nगदं तताड गदया गदायुद्धविशारदः ॥ ३० ॥\n\nगदाविद्धो गदो धन्वी गदायुद्धप्रभाववित् ।\n\nधनुर्युद्धं तु संत्यज्य तत्कालान्मनसा त्वरम् ॥ ३१ ॥\n\nपरां व्यथां गते युद्धे पतितोऽपि समुत्थितः ।\n\nतदाऽग्रजेन या दत्ता तां गदा तु गदोऽग्रहीत् ॥ ३२ ॥\n\nलक्षभारमयी गुर्वी दृढा कौमोदकी यथा ।\n\nतया गदोऽहनच्छाल्वं वज्रेणेंद्रो यथा गिरिम् ॥ ३३ ॥\n\nगदाप्रहारमथिते शाल्वे निपतिते भुवि ।\n\nपौंड्रकोऽथ जरासंधो दन्तवक्रो विदूरथः ॥ ३४ ॥\n\nचत्वार आययुस्तत्र गदोपरि रुषान्विताः ।\n\nपौंड्रकोऽपि महावीरो गदस्य रथगं ध्वजम् ॥ ३५ ॥\n\nचिच्छेद दशभिर्बाणैः कुवाक्यैर्मित्रतामिव ।\n\nदन्तवक्रस्तु गदया गदस्यापि रथं शुभम् ।\n\nचूर्णयामास राजेंद्र दण्डेनेव सुमृद्धटम् ॥ ३६ ॥\n\nतथाऽश्वांश्च जरासंधः सारथि च विदूरथः ।\n\nपातयामास भूपृष्ठे शितैर्बाणैर्विदेहराट् ॥ ३७ ॥\n\nततो मुसलमादाय बलदेवस्त्वरन्बली ।\n\nविकराले मुखे भीमे दन्तवक्रमताडयत् ॥ ३८ ॥\n\nततो मुसलघातेन दन्तवक्रस्य युध्यतः ।\n\nमुखे वक्रोऽपि यो दन्तः स तु भूमौ पपात ह ॥ ३९ ॥\n\nतदा हसति दैत्यारौ रुक्मिणीसहिते हरौ ।\n\nपौंड्रकं च जरासंधं तथा दुष्टं विदूरथम् ॥ ४० ॥\n\nजघान मुसलेनाशु बलदेवो रुषान्वितः ।\n\nत्रयोऽपि पतिता युद्धे मूर्छिताः क्षतजाप्लुताः ॥ ४१ ॥\n\nसेनां समागतां सर्वां समाकृष्य हलेन वै ।\n\nमुसलेनाहनत्क्रुद्धो बलदेवो महाबलः ॥ ४२ ॥\n\nदशयोजनपर्यंतं रथेभाश्वपदातयः ।\n\nपेशिताश्चूर्णिता भूमौ शयना धरणीं गताः ॥ ४३ ॥\n\nजरासंधादयः सर्वे मृत्युशेषा नृपाः परे ।\n\nपलायिताश्चैद्यमेत्य प्रोचुर्नष्टोत्सवं भृशम् ॥ ४४ ॥\n\nभो भोः पुरुषशार्दूल दौर्मनस्यमिदं त्यज ।\n\nकिमेकेन विवाहेन भविता ते शतं भुवि ॥ ४५ ॥\n\nअद्यैव द्वारकां गत्वा बद्ध्वा रामं समाधवम् ।\n\nअयादवीं करिष्यामः पृथ्वीं सागरमेखलाम् ॥ ४६ ॥\n\nएवं सम्बोधितो मित्रैश्चैद्योऽगाच्चंद्रिकापुरम् ।\n\nययुः स्वं स्वं पुरं सर्वे हतशेषा नृपास्ततः ॥ ४७ ॥\n\n\n\nइति श्रीगर्गसंहितायां द्वारकाखंडे श्रीनारद बहुलाश्व संवादे\n\nरुक्मिणीहरणे यदुविजयो नाम षष्ठोऽध्यायः ॥ ६ ॥\n\nहरिः ॐ तत्सत् श्रीकृष्णार्पणमस्तु ॥"
    }
]