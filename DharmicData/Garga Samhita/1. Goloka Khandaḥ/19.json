[
    {
        "text": "अध्यायः १९\n\n\n श्रीनारद उवाच -\n\nएकदा गोकुले गोप्यो ममंथुर्दधि सर्वतः ।\n\nगृहे गृहे प्रगायन्त्यो गोपालचरितं परम् ॥ १ ॥\n\nयशोदापि समुत्थाय प्रातः श्रीनंदमंदिरे ।\n\nभांडे रायं विनिक्षिप्य ममंथ दधि सुंदरी ॥ २ ॥\n\nमंजीररावं संकुर्वन्बालः श्रीनंदनंदनः ।\n\nननर्त्त नवनीतार्थं रायःशब्दकुतूहलात् ॥ ३ ॥\n\nबालकेलिर्बभौ नृत्यन्मातुः पार्श्वमनुभ्रमन् ।\n\nसुनादिकिंकिणीसंघ झंकारं कारयन्मुहुः ॥ ४ ॥\n\nहैयंगवीनं सततं नवीनं\n\n     याचन्स मातुर्मधुरं ब्रुवन्सः ।\n\nआदाय हस्तेऽश्मसुतं रुषा सुधी-\n\n     र्बिभेद कृष्णो दधिमंथपात्रम् ॥ ५ ॥\n\nपलायमानं स्वसुतं यशोदा\n\n     प्रभावती प्राप न हस्तमात्रात् ।\n\nयोगीश्वराणामपि यो दुरापः\n\n     कथं स मातुर्ग्रहणे प्रयाति ॥ ६ ॥\n\nतथापि भक्तेषु च भक्तवश्यता\n\n     प्रदर्शिता श्रीहरिणा नृपेश्वर ।\n\nबालं गृहीत्वा स्वसुतं यशोमती\n\n     बबंध रज्ज्वाथ रुषा ह्युलूखले ॥ ७ ॥\n\nआदाय यद्यद्‌बहुदाम तत्त-\n\n     त्स्वल्पं प्रभूतं स्वसुते यशोदा ।\n\nगुणैर्न बद्धः प्रकृतेः परो यः\n\n     कथं स बद्धो भवतीह दाम्ना ॥ ८ ॥\n\nयदा यशोदा गतबन्धनेच्छा\n\n     खिन्ना निषण्णा नृप खिन्नमानसा ।\n\nआसीत्तदायं कृपया स्वबंधे\n\n     स्वच्छंदयानः स्ववशोऽपि कृष्णः ॥ ९ ॥\n\nएष प्रसादो न हि वीरकर्मणां\n\n     न ज्ञानिनां कर्मधियां कुतः पुनः ।\n\nमातुर्यथाऽभून्नृप एषु तस्मा-\n\n     न्मुक्तिं व्यधाद्‌भक्तिमलं न माधवः ॥ १० ॥\n\nतदैव गोप्यस्तु समागतास्त्वरं\n\n     दृष्ट्वाथ भग्नं दधिमंथभाजनम् ।\n\nउ‌लूखले बद्धमतीव दामभि-\n\n     र्भीतं शिशुं वीक्ष्य जगुर्घृणातुराः ॥ ११ ॥\n\nगोप्य ऊचुः -\n\nअस्मद्‌गृहेषु पात्राणि भिनत्ति सततं शिशुः ।\n\nतदप्येनं नो वदामः कारुण्यान्नंदगेहिनि ॥ १२ ॥\n\nगतव्यथे ह्यकरुणे यशोदे हे व्रजेश्वरि ।\n\nयष्ट्या निर्भर्त्सितो बालस्त्वया बद्धो घटक्षयात् ॥ १३ ॥\n\nश्रीनारद उवाच -\n\nइत्युक्तायां यशोदायां व्यग्रायां गृहकर्मसु ।\n\nकर्षन्नुलूखलं कृष्णो बालैः श्रीयमुनां ययौ ॥ १४ ॥\n\nतत्तटे च महावृक्षौ पुराणौ यमलार्जुनौ ।\n\nतयोर्मध्ये गतः कृष्णो हसन् दामोदरः प्रभुः ॥ १५ ॥\n\nचकर्ष सहसा कृष्णस्तिर्यग्गतमुलूखलम् ।\n\nकर्षणेन समूलौ द्वौ पेततुर्भूमिमंडले ॥ १६ ॥\n\nपातनेनापि शब्दोऽभूत्प्रचंडो वज्रपातवत् ।\n\nविनिर्गतौ च वृक्षाभ्यां देवौ द्वावेधसोऽग्निवत् ॥ १७ ॥\n\nदामोदरं परिक्रम्य पादौ स्पृष्टौ स्वमौलिना ।\n\nकृतांजली हरिं नत्वा तौ तु तत्संमुखे स्थितौ ॥ १८ ॥\n\nदेवावूचतुः -\n\nआवां मुक्तौ ब्रह्मदण्डात्सद्यस्तेऽच्युत दर्शनात् ।\n\nमाभूत्ते निजभक्तानां हेलनं ह्यावयोर्हरे ॥ १९ ॥\n\nकरुणानिधये तुभ्यं जगन्मंगलशीलिने ।\n\nदामोदराय कृष्णाय गोविंदाय नमो नमः ॥ २० ॥\n\nश्रीनारद उवाच -\n\nइति नत्वा हरिं तौ द्वावुदीचीं च दिशं गतौ ।\n\nतदैव ह्यागताः सर्वे नंदाद्या भयकातराः ॥ २१ ॥\n\nकथं वृक्षौ प्रपतितौ विना वातं व्रजार्भकाः ।\n\nवदताशु तदा बाला ऊचुः सर्वे व्रजौकसः ॥ २२ ॥\n\nबाला ऊचुः\n\nअनेन पातितौ वृक्षौ ताभ्यां द्वौ पुरुषौ स्थितौ ।\n\nएनं नत्वा गतावद्य तावुदीच्यां स्फुरत्प्रभौ ॥ २३ ॥\n\nश्रीनारद उवाच -\n\nइति श्रुत्वा वचस्तेषां न ते श्रद्दधिरे ततः ।\n\nमुमोच नंदः स्वं बालं दाम्ना बद्धमुलूखले ॥ २४ ॥\n\nसंलालयन्स्वांकदेशे समाघ्राय शिशुं नृप ।\n\nनिर्भर्त्स्य भामिनीं नंदो विप्रेभ्यो गोशतं ददौ ॥ २५ ॥\n\nश्रीबहुलाश्व उवाच -\n\nकाविमौ पुरुषौ दिव्यौ वद देवर्षिसत्तम ।\n\nकेन दोषेण वृक्षत्वं प्रापितौ यमलार्जुनौ ॥ २६ ॥\n\nश्रीनारद उवाच -\n\nनलकूबरमणिग्रीवौ राजराजसुतौ परौ ।\n\nजग्मतुर्नंदनवनं मंदाकिन्यास्तटे स्थितौ ॥ २७ ॥\n\nअप्सरोभिर्गीयमानौ चेरतुर्गतवाससौ ।\n\nवारुणीमदिरामत्तौ युवानौ द्रव्यदर्पितौ ॥ २८ ॥\n\nकदाचिद्देवलो नाम मुनींद्रो वेदपारगः ।\n\nनग्नौ दृष्ट्वा च तावाह दुष्टशीलौ गतस्मृती ॥ २९ ॥\n\nदेवल उवाच -\n\nयुवां वृक्षसमौ दृष्टौ निर्लज्जौ द्रव्यदर्पितौ ।\n\nतस्माद्‌वृक्षौ तु भूयास्तां वर्षाणां शतकं भुवि ॥ ३० ॥\n\nद्वापरांते भारते च माथुरे व्रजमंडले ।\n\nकलिंदनंदिनीतीरे महावनसमीपतः ॥ ३१ ॥\n\nपरिपूर्णतमं साक्षात्कृष्णं दामोदरं हरिम् ।\n\nगोलोकनाथं तं दृष्ट्वा पूर्वरूपौ भविष्यथः ॥ ३२ ॥\n\nइत्थं देवलशापेन वृक्षत्वं प्रापितौ नृप ।\n\nनलकूबरमणिग्रीवौ श्रीकृष्णेन विमोचितौ ॥ ३३ ॥"
    }
]