[
    {
        "text": "अध्यायः ०७\n\n\n अथान्यच्छ्रुणु राजेन्द्र श्रीकृष्णस्य महात्मनः ।\n\nकौमारे क्रीडनश्चेदं पौगण्डे कीर्तनं यथा ॥ १ ॥\n\nश्रीकृष्णोऽघमुखान्मृत्यो रक्षित्वा वत्सवत्सपान् ।\n\nयमुनापुलिनं गत्वा प्राहेदं हर्षवर्धनम् ॥ २ ॥\n\nअहोऽतिरम्यं पुलिनं प्रियं कोमलवालुकम् ।\n\nशरत्प्रफुल्लपद्मानां परागैः परिपूरितम् ॥ ३ ॥\n\nवायुना त्रिविधाख्येन सुगन्धेन सुगन्धितम् ।\n\nमधुपध्वनिसंयुक्तं कुंजद्रुमलताकुलम् ॥ ४ ॥\n\nअत्रोपविश्य गोपाला दिनैकप्रहरे गते ।\n\nभोजनस्यापि समयं तस्मात्कुरुत भोजनम् ॥ ५ ॥\n\nअत्र भोजनयोग्या भूर्दृश्यते मृदुवालुका ।\n\nवत्सकाः सलिलं पीत्वा ते चरिष्यन्ति शाद्‌वलम् ॥ ६ ॥\n\nइति कृष्णवचः श्रुत्वा तथेत्याहुश्च बालकाः ।\n\nप्रकर्तुं भोजनं सर्वे ह्युपविष्टाः सरित्तटे ॥ ७ ॥\n\nअथ केचित्बालकाश्च येषां पार्श्वे न भोजनम् ।\n\nते तु कृष्णस्य कर्णान्तेजगदुर्दीनया गिरा ॥ ८ ॥\n\nवयं तु किं करिष्यामोऽस्मत्पार्श्वे न तु भोजनम् ।\n\nनन्दग्रामन्तु दूरं हि गच्छामो वत्सकैर्वयम् ॥ ९ ॥\n\nइति श्रुत्वा हरिः प्राह मा शोकं कुरुत प्रियाः ।\n\nअहं दास्यामि सर्वेषां प्रयत्‍नेनापि भोजनम् ॥ १० ॥\n\nतस्मान्मद्‌वाक्यनिरताः सर्वे भवत बालकाः ।\n\nइति कृष्णस्य वचनात्कृष्णपार्श्वे च ते स्थिताः ।\n\nमुक्त्वा शिक्यानि सर्वेऽन्ये बुभुजुः कृष्णसंयुताः ॥ ११ ॥\n\nचकार कृष्णः किल राजमंडलीं\n\n     गोपालबालैः पुरतः प्रपूरितैः ।\n\nअनेकवर्णैर्वसनैः प्रकल्पितै-\n\n     र्मध्ये स्थितो पीतपटेन भूषितं ॥ १२ ॥\n\nरेजे ततः सो वरगोपदारकै-\n\n     र्यथामरेशो ह्यमरैश्च सर्वतः ।\n\nपुनर्यथाम्भोरुहकोमलै-\n\n     र्मध्ये तु वैदेह सुवर्णकर्णिका ॥ १३ ॥\n\nकुसुमैरङ्कुरैः केचित्पल्लवैश्च दलैः फलैः ।\n\nकृष्णस्तु कवलं भुक्त्वा सर्वान् पश्यन्निदं जगौ ॥ १५ ॥\n\nअन्यान्निदर्शयन् स्वादु नाहं जानामि वै सखे ।\n\nतथेत्युक्त्वा स बालश्च नीत्वाऽन्यान् कवलान् ददौ ॥ १६ ॥\n\nभुक्त्वा ते कथयामासुः प्रहसन्तः परस्परम् ।\n\nपुनस्तत्रापि सुबलो हरये कवलं ददौ ॥ १७ ॥\n\nकृष्णस्तु कवलं किंचिद्‌भुक्त्वा तत्र जहास ह ।\n\nये भुक्तकवला बालास्ते सर्वे जहसुः स्फुटम् ॥ १८ ॥\n\nबाला ऊचुः -\n\nयस्य मातामहा मूढा शृणु नन्दकुमारक ।\n\nन ज्ञानं भोजने तस्य तस्मात्स्वादु न विद्यते ॥ १९ ॥\n\nततो ददौ च कवलं श्रीदामा माधवाय च ।\n\nअन्यान् सर्वान् बहुश्रेष्ठं जगुः सर्वे व्रजार्भकाः ॥ २० ॥\n\nपुनः कृष्णाय प्रददौ कवलं च वरूथपः ।\n\nअन्यान् बालान् तथा सर्वान् किंचित्किंचित्प्रयत्‍नतः ।\n\nभुक्त्वा तु जहसुः सर्वे श्रीकृष्णाद्या व्रजार्भकाः ॥ २१ ॥\n\nबालाः ऊचुः -\n\nतादृशं भोजनञ्चास्य यादृशं सुबलस्य वै ॥ २२ ॥\n\nभुक्त्वा‍त्युद्विग्नमनसः सर्वे वयमतः किल ।\n\nएतं पृथक्पृथक् सर्वे दर्शयन्तः स्वभोजनम् ॥ २३ ॥\n\nहासयन्तो हसन्तश्च चक्रुः क्रीडां परस्परम् ।\n\nजठरस्य पटे वेणुं वेत्रं शृङ्‍गश्च कक्षके ॥ २४ ॥\n\nवामे पाणौ च कवलं ह्यंगुलीषु फलानि च ।\n\nशिरसा मुकुटं बिभ्रत्स्कन्धे पीतपटं तथा ॥ २५ ॥\n\nहृदये वनमालाश्च कटौ काञ्चीं तथैव च ।\n\nपादयोर्नूपुरौ बिभ्रच्छ्रीवत्सं कौस्तुभं हृदि ॥ २६ ॥\n\nतिष्ठन् मध्ये गोपगोष्ठ्यां हासयन्नर्मभिः स्वकैः ।\n\nस्वर्गे लोके च मिषति बुभुजे यज्ञभुग्‌हरिः ॥ २७ ॥\n\nएवं कृष्णात्मनाथेषु भुंजानेष्वर्भकेषु च ।\n\nविविशुर्गह्वरे दूरं तृणलोभेन वत्सकाः ॥ २८ ॥\n\nविलोक्य तान् भयत्रस्तान् गोपान् कृष्ण उवाच ह ।\n\nयूयं गच्छन्तु माहं तु ह्यानेष्ये वत्सकानिह ॥ २९ ॥\n\nइत्युक्त्वा कृष्ण उत्थाय गृहीत्वा कवलं करे ।\n\nविचिकाय दरीकुञ्जगह्वरे वत्सकान् स्वकान् ॥ ३० ॥\n\nतदैव चाम्भोजभवः समागतो\n\n     विलोक्य मुक्तिं ह्यघराक्षसस्य च ।\n\nददर्श कृष्णं मनसा यथारुचि\n\n     भुंजानमन्नं व्रजबालकैः सह ॥ ३१ ॥\n\nदृष्ट्वा च कृष्णं मनसा स ऊचे\n\n     त्वयं हि गोपो न हि देवदेवः ।\n\nहरिर्यदि स्याद्‌बहुकुत्सितान्ने\n\n     कथं रतो वा व्रजगोपबालैः ॥ ३२ ॥\n\nइत्युक्त्वा मोहितो ब्रह्मा मायया परमात्मनः ।\n\nद्रष्टुं मञ्जु महत्त्वं तु मनश्चक्रे ह्यहो नृप ॥ ३३ ॥\n\nसर्वान् वत्सानितो गोपान्नीत्वा खेऽवस्थितः पुरा ।\n\nअन्तर्दधे विस्मितोऽजो दृष्ट्वाघासुरमोक्षणम् ॥ ३४ ॥"
    }
]