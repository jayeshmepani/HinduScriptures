[
    {
        "text": "अध्यायः २०\n\n\n\n\n\nअश्वमेधखण्डः - विंशोऽध्यायः \n\n\n\nउपलङ्काविजयम् - \n\n\n\n\n\nगर्ग उवाच - \n\nअथासुराणां मध्ये वै स्थित्वा राजन् रुषान्वितः ॥ \n\n आभिप्रायं भीषणं च बकः पप्रच्छ राक्षसः ॥१॥ \n\n किमर्थं यादवैः सार्द्धं युद्धमासीत्तृणोपमैः ॥ \n\n त्वं च यत्र गतो मूर्च्छां राक्षसा निहता अहो ॥२॥\n\n इत्युक्तः स बकेनापि भूत्वा राजन्नवाङ्‍मुखः ॥ \n\n हयमेधतुरंगस्य वार्तां सर्वामवर्णयत् ॥३॥\n\n श्रुत्वा पुत्रस्य वचनं गृहीत्वा स्वगदां बकः ॥ \n\n विवेश यदुसैन्ये वै ज्वलनस्तु यथा वने ॥४॥\n\n पद्‌भ्यां ममर्द पाणिभ्यां यादवान्संमुखे गतान् ॥ \n\n भुजाभ्यां गदयो सिंहो प्रसुप्ताँश्च मृगान्यथा ॥५॥\n\n हयाँश्चिक्षेप गगने गजाँश्चैव रथाँस्तथा ॥ \n\n नराँश्च भक्षयन् युद्धे शब्दं चक्रे बको बली ॥६॥\n\n ननाद तेन लोकैश्च विश्वं शब्देन यादव ॥ \n\n जाता च बधिरीभूता पृथिव्यां जनमण्डली ॥७॥\n\n अथ तस्यापि युद्धेन विपरीतेन यादवाः ॥ \n\n हाहेतिवादिनः सर्वे बभूवुः खिन्नमानसाः ॥८॥\n\n बाध्यमानां च स्वां सेनां राक्षसेन दुरात्मना ॥ \n\n भृशं निरीक्ष्य तप्तोऽभूत्सांबो जांबवतीसुतः ॥९॥\n\n गृहीत्वा पंच नाराचान्कोदंडे चण्डविक्रमः ॥ \n\n निधायाशु मुमोचाथ बकस्योपरि मानद ॥१०॥ \n\n ते बाणास्तच्छरीरं वै भित्वा राजन्महीतलम् ॥ \n\n विविशुस्ते तु गत्वा वै पपुर्भोगवतीजलम् ॥११॥\n\n स हतस्तु शरै राजन्पपात चालयन्महीम् ॥ \n\n पुनरुत्थाय च बको ननाद जलदस्वनः ॥१२॥\n\n पुनर्जांबवतीपुत्रो जघ्ने तं पंचभिः शरैः ॥ \n\n तैर्बाणैर्विभ्रमन्सोऽपि लंकायां निपपात ह ॥१३॥\n\n आगत्य त्रिशिखं रक्षस्त्रिशूलं ज्वलनप्रभम् ॥ \n\n राजन्सांबाय चिक्षेप प्रसूनमिव हस्तिने ॥१४॥\n\n त्रिशूलमागतं दृष्ट्वा सांबो बाणेन लीलया ॥ \n\n चिच्छेद प्रधने शीघ्रं नागं नागांतको यथा ॥१५॥\n\n ततो नीत्वा गदां गुर्वीं बकस्तु रणदुर्मदः ॥ \n\n सांबस्य तुरगान्‌ राजञ्जघान सारथिं तथा ॥१६॥\n\n रथं चैव पताकां च हत्वा सांबमुवाच ह ॥ \n\n रथमन्यं समारुह्य युद्धं कुरु मया सह ॥१७॥\n\n विरथं त्वामधर्मेण न हनिष्याम्यहं रणे ॥ \n\n इतीरितोऽसौ दैत्येन हसन्किंचिद्‌रुषान्वितः ॥१८॥\n\n शीघ्रं जघान गदया हृत्कपाटे बकस्य च ॥ \n\n गदाहतो बको युद्धे किंचिद्व्याकुलमानसः ॥१९॥\n\n अगणय्य ततः सांबं यदुसैन्ये विवेश ह ॥ \n\n स गत्वा तत्र गदया गजवाजिरथान्नरान् ॥२०॥\n\n कौणपः पोथयामस मृगेंद्रस्तु यथा मृगान् ॥ \n\n हाहाकारस्तदैवासीद्यदुसैन्ये नृपेश्वर ॥२१॥\n\n ततो विलोक्य रोषेण राजन् रुक्मवतीसुतः ॥ \n\n तत्रागतोऽभयं कुर्वन्‌ रथेनाक्षौहिणीयुतः ॥२२॥\n\n अनिरुद्ध उवाच - \n\nकिं करिष्यसि हे मूढ त्यक्त्वा वीरस्य संमुखम् ॥ \n\n भीतानां मारणे श्लाघा न भविष्यति तेऽसुर ॥२३॥\n\n यदि शक्तिश्च त्वद्देहे विद्यते शृणु मद्वचः ॥ \n\n मत्संमुखे समागत्य कुरु युद्धं प्रयत्‍नतः ॥२४॥\n\n इति श्रुत्वानिरुद्धस्य वाक्यं राजन्बकासुरः ॥ \n\n रुषा स्फुरत्सर्प इव युद्धार्थं शीघ्रमाययौ ॥२५॥\n\n आगतं तं विलोक्याथानिरुद्धो धन्विनां वरः ॥ \n\n नाराचैर्दशभी राजञ्जघान प्रधने रुषा ॥२६॥\n\n ते शरास्तच्छरीरं वै शीघ्रं भित्वा बहिर्गताः ॥ \n\n पुनस्ते भीषणं भित्वा विविशुर्वै महीतलम् ॥२७॥\n\n ततः पपात स बको भीषणेन समन्वितः ॥ \n\n पृथिव्यां मूर्च्छितो भूत्वा यथा वज्रहतो गिरिः ॥२८॥\n\n तदा जयजयरावो यदुसैन्ये बभूव ह ॥ \n\n नेदुर्दुंदुभयश्चैव भेर्य्यः शंखाश्च गोमुखाः ॥२९॥\n\n ततश्च राक्षसाः सर्वे क्रोधपूरितमानसाः ॥ \n\n स्वनाथौ पतितौ दृष्ट्वा यदून्हंतुं समाययुः ॥३०॥\n\n ततः समभवद्युद्धमुभयोः सेनयोर्मृधे ॥ \n\n बाणैः खड्गैर्गदाभिश्च शक्तिभिर्भिंदिपालकैः ॥३१॥\n\n राक्षसानां बलं तीव्रं दृष्ट्वा राजन्हरेः सुताः ॥ \n\n अष्टादश च सांबाद्या निजघ्नुर्निशितैः शरैः ॥३२॥\n\n तत्र तेषां च बाणौघैः कौणपाः पतिता मृधे ॥ \n\n केचिन्मृत्युं गताः केचिद्‍दुद्रुवुर्जीवितैषिणः ॥३३॥ \n\n अथोत्थितो मुहूर्तेन बको राजन्भयंकरः ॥ \n\n त्वरं जगाम शत्रोश्चानिरुद्धस्य तु संमुखे ॥३४॥\n\n तत्र गत्वा गदां गुर्वीं चिक्षेप तच्छिरोपरि ॥ \n\n बाहुना च बको राजन्हतोऽसीति ब्रुवन् वचः ॥३५॥\n\n तामागतां विलोक्याथ यमदंडेन माधवः ॥ \n\n चिच्छेद सहसा राजन्कुवाक्येनेव मित्रताम् ॥३६॥\n\n ततः क्रुद्धो बको युद्धे प्रसार्य मुखमण्डलम् ॥ \n\n दुद्राव तं भक्षयितुं राहुश्चन्द्रमिव क्वचित् ॥३७॥\n\n आगतं तं निरीक्ष्याथानिरुद्धो धन्विनां वरः ॥ \n\n यमदंडं पुनर्नीत्वा ताडयामास तेन तम् ॥३८॥\n\n ततो भग्नशिरा भूत्वा ह्युद्वमन्‍रुधिरं मुखात् ॥ \n\n चालयन्वसुधां राजन्पतितो मूर्च्छितोऽभवत् ॥३९॥\n\n ततश्च भीषणो रोषात्पितरं वीक्ष्य मूर्च्छितम् ॥ \n\n परिघेण रणे राजन्निजघान तु यादवान् ॥४०॥\n\n ततोऽनिरुद्धो बलवान्नागपाशेन रोषतः ॥ \n\n चकर्ष भीषणं बद्ध्वा नागं विष्णुरथो यथा ॥४१॥\n\n तं बद्धं पाशिनः पाशैर्भग्नमानमधोमुखम् ॥ \n\n विनिर्जितं हीनबलं सांबो वचनमब्रवीत् ॥४२॥\n\n असुरेन्द्रानिरुद्धस्य हयमेधतुरंगमम् ॥ \n\n शीघ्रं प्रयच्छ भद्रं ते पुरीं गत्वा विधानतः ॥४३॥\n\n अनिरुद्धं हरेः पौत्रं श्रीकृष्णस्य महात्मनः ॥ \n\n नॄणां प्रदर्शयन् रूपं विचरंतं मिषेण च ॥४४॥\n\n यं नमंति समागत्य देवदैत्यनराः सुराः ॥ \n\n तं विद्धि कृष्णसदृशं नॄणां पापप्रणाशनम् ॥४५॥\n\n तेन त्वं निर्जितो युद्धे दुःखं मा कुरु राक्षस ॥ \n\n अस्माभिः सहितो गच्छ कर्तुं कृष्णस्य दर्शनम् ॥४६॥\n\n गर्ग उवाच - \n\nबोधितः सोऽपि सांबेन मुक्तः पाशैश्च वारुणैः ॥ \n\n पुरीं गत्वा ददौ तस्मै द्रव्ययुक्तं तुरंगमम् ॥४७॥\n\n ततःसोऽप्यनिरुद्धेन तुरंगस्य तु पालने ॥ \n\n प्रार्थितो भीषणो राजन्प्रत्युवाच विचार्य तम् ॥४८॥\n\n भीषण उवाच - \n\nयदा भवति चैतन्यो मत्पिता सुरपालक ॥ \n\n तदाहं तस्य वचनादागमिष्ये न संशयः ॥४९॥\n\n इतीरितोऽसौ किल भीषणेन \n\n     प्रद्युम्नपुत्रः क्रतुवाहनं च ॥ \n\n कृत्वा विमाने यदुसेनया वै \n\n     स्वयं समारुह्य जगाम खं हि ॥५०॥\n\n\n\n\n\nइति श्रीगर्गसंहितायां हयमेधखण्डे \n\nउपलंकाविजयो नाम विंशोऽध्यायः ॥२०॥ \n\n\n\n हरिः ॐ तत्सत् श्रीकृष्णार्पणमस्तु ॥"
    }
]