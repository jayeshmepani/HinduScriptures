[
    {
        "text": "अध्यायः ०६\n\n\n  श्रीनारद उवाच -\n\nइत्थं जित्वाथ कालिंगं प्रद्युम्नो यादवेश्वरः ॥\n\nजगाम मरुधन्वानं जलं वैश्वानरो यथा ॥१॥\n\nगिरिदुर्गसमायुक्तं धन्वदेशाधिपं गयम् ॥\n\nउद्धवं प्रेषयामास ज्ञात्वा तं यादवेश्वरः ॥२॥\n\nगिरिदुर्गे गतः साक्षादुद्धवो बुद्धिसत्तमः ॥\n\nसभामेत्य गयं प्राह शृणु राजन्महामते ॥३॥\n\nउग्रसेनो यादवेन्द्रो राजराजेश्वरो महान् ॥\n\nजंबूद्वीपनृपाञ्जित्वा राजसूयं करिष्यति ॥४॥\n\nपरिपूर्णतमः साक्षाच्छ्रीकृष्णो भगवान्स्वयम् ॥\n\nअसंख्यब्रह्मांडपतिर्मंत्री तस्याभवद्धरिः ॥५॥\n\nतेन वै प्रेषितः साक्षात्प्रद्युम्नो धन्विनां वरः ॥\n\nशीघ्रं तस्मै बलिं नीत्वा कुलकौशलहेतवे ॥६॥\n\nश्रीनारद उवाच -\n\nश्रुत्वा किंचित्प्रकुपितो वीर्यशौर्यमदोद्धतः ॥\n\nउद्धवं प्राह नृपतिर्गयो नाम महाबलः ॥७॥\n\nगय उवाच -\n\nबलिं तस्मै न दास्यामि विना युद्धं महामते ॥\n\nअल्पकालेन यदवो गता वृद्धिं भवादृशाः ॥८॥\n\nइत्युक्त उद्धवो राजञ्च्छंबरारिं समेत्य सः ॥\n\nसर्वेषां यादवानां च शृण्वतां प्रशशंस ह ॥९॥\n\nतदैव रुक्मिणीपुत्रो गिरिदुर्गं समाययौ ॥\n\nतत्सैन्यैर्यादवैः सार्द्धं घोरं युद्धं बभूव ह ॥१०॥\n\nचूर्णयन् गजपादैश्च नागरान् भूजनान्द्रुमान् ॥\n\nअक्षौहिणीभ्यां संयुक्तो गयो योद्धुं विनिर्ययौ ॥११॥\n\nरथिनो रथिभिस्तत्र गजवाहा गजैः सह ॥\n\nआश्ववाहैरश्ववाहा वीरा वीरैः परस्परम् ॥१२॥\n\nयुयुधुस्तीक्ष्णबाणौघैश्चर्मखड्गगदर्ष्टिभिः ॥\n\nपाशैः परश्वधै राजञ्छतघ्नीभिर्भुशुंडिभिः ॥१३॥\n\nमन्यमानाश्च यदुभिर्गयवीरा भयातुराः ॥\n\nसर्वे स्वं स्वं रथं त्यक्त्वा दुद्रुवुस्ते दिशो दश ॥१४॥\n\nपलायमाने स्वबले गयो नाम महाबलः ॥\n\nएकाकी प्रययौ योद्धुं धनुष्टंकारयन्मुहुः ॥१५॥\n\nदीप्तिमान् कृष्णपुत्रस्तु धनुर्बाणै रिपोर्हयान् ॥\n\nएकेन सारथिं जघ्ने द्वाभ्यां केतुं समुच्छ्रितम् ॥१६॥\n\nरथं च बाणविंशत्या कवचं पंचभिः पुनः ॥\n\nधनुस्तस्यापि चिच्छेद शतबाणैर्महाबलः ॥१७॥\n\nगयोऽन्यद्धनुरादाय दीप्तिमन्तं हरेः सुतम् ॥\n\nजघान बाणविंशत्या जगर्ज घनवद्‌बली ॥१८॥\n\nतत्प्रहारेण समरे किंचिद्‌व्याकुलमानसः ॥\n\nदीप्तिमानथ जग्राह शक्तिं ज्योतिर्मयीं दृढाम् ॥१९॥\n\nचिक्षेप भ्रामयित्वा तां गयाख्याय महात्मने ॥\n\nसाऽपि तद्‍धृदयं भित्वा पपौ च रुधिरं महत् ॥२०॥\n\nगयोऽपि पतितो राजन्मूर्छितोऽभूद्‌रणांगणे ॥\n\nदीप्तिमांश्च धनुष्कोट्या कर्षयंस्तद्‌गले रिपुम् ॥२१॥\n\nप्रद्युम्नस्य पुरः प्रागात्कद्रुजं गरुडो यथा ॥\n\nनरदुंदुभयो नेदुर्देवदुन्दुभयस्तदा ॥\n\nआकाशाद्‌ववृषुर्देवाः पुष्पवर्षाणि पार्थिवाः ॥२२॥\n\nतदैव तेनापि समर्पितांघ्रिः\n\n     श्रीकृष्णपुत्रो नृप शंबरारिः ॥\n\nअवन्तिकां संप्रययौ महात्मा\n\n     श्रीकर्णिकां स्वर्णमयीमिवालिः ॥२३॥\n\nश्रुत्वाऽऽगतं तं जयसेनराजः\n\n     समर्चयामास स मालवाधिपः ॥\n\nआनीय वृद्धान्सुबलिं महात्मने\n\n     प्रधर्षितो मैथिल तत्प्रभाववित् ॥२४॥\n\nराजाधिदेवीं स्वपितुः पितुः स्वसां\n\n     प्रणम्य तां कृष्णसुतो महामनाः ॥\n\nविंदानुविंदौ परिरभ्य तत्सुतौ\n\n     बभौ वृतो मालवदेशसंभवैः ॥२५॥\n\nप्रद्युम्नो धन्विनां श्रेष्ठः पुरीं माहिष्मतीं ययौ ॥\n\nयादवैः स्वबलैः सार्द्धं नर्मदां स ददर्श ह ॥२६॥\n\nराजितामंबुकल्लोलैः शृङ्गारतिलकामिव ॥\n\nवहंती पुष्पनिचयमुष्णीषं मुद्रिकामिव ॥२७॥\n\nवेतसीवेणुतरुभिः पुष्पितैर्माधवैर्वृतैः ॥\n\nस्फुरद्‌भिर्मूर्तिमद्‌भिश्च देवैः स्वर्गनदीमिव ॥२८॥\n\nतत्तीरे शिबिरैर्युक्तः प्रद्युम्नो यादवेश्वरः ॥\n\nस्थितोऽभूद्यादवैः साकं देवैरिंद्र इव प्रभुः ॥२९॥\n\nइन्द्रनीलो महाराज ज्ञानी माहिष्मतीपतिः ॥\n\nस्वदूतं प्रेषयामास प्रद्युम्नाय महात्मने ॥३०॥\n\nप्रद्युम्नराजशिबिरे दूतो गत्वा कृतांजलिः ॥\n\nउवाच वचनं तत्र सर्वेषां शृण्वतां नृप ॥३१॥\n\nदूत उवाच -\n\nहस्तिनापुरनाथेन धार्तराष्ट्रेण धीमता ॥\n\nस्थापितोऽतिबलो वीरो बलिं कस्मै न दास्यति ॥३२॥\n\nसुयोधनाय चेच्छाभिर्द्रव्यं यच्छति नो बलात् ॥\n\nयोद्धव्यं च भवद्‌भिश्च विफलो हि रणोऽत्र वै ॥३३॥\n\nश्रीप्रद्युम्न उवाच -\n\nयथा गयो दूत कलिंगराड् यथा\n\n     तथाभिभूतोऽपि बलिं प्रदास्यति ॥\n\nनृपं न जानाति महोग्रसेनकं\n\n     माहिष्मतीशोऽयमतीव राजराट् ॥३४॥\n\nश्रीनारद उवाच -\n\nउक्तो दूतस्तदैवाशु गत्वा माहिष्मतीपतिम् ॥\n\nसभायां कथयामास प्रद्युम्नकथितं वचः ॥३५॥\n\nयदूनामुद्‌भटं सैन्यं वीक्ष्य माहिष्मतीपतिः ॥\n\nगजानां पंचसाहस्रं हयानां नियुतं शुभम् ॥३६॥\n\nरथानामयुतं जैत्रं नीत्वा राजा विनिर्गतः ॥\n\nबलिं ददौ समेत्याशु प्रद्युम्नाय महात्मने ॥३७॥"
    }
]