[
    {
        "text": "अध्यायः ४५\n\n\n श्रीनारद उवाच -\n\nभैरवाद्या रागगणाः पुरः प्राप्ता हरेः प्रभोः ॥\n\nरूपानुरूपावयवां तनुं दृष्ट्वातिहर्षिताः ॥१॥\n\nयत्र यत्र च तेषां वै दृष्टिः प्राप्ता हरेस्तनौ ॥\n\nतत्र स्थिता च निर्गन्तुं लावण्यान्न शशाक ह ॥२॥\n\nअहो श्रीकृष्णचन्द्रस्य रूपमत्यद्‌भुतं हरेः ॥\n\nदृष्टोपवर्णनं तस्य चक्रुस्तेऽपि पृथक् पृथक् ॥३॥\n\nभैरव उवाच -\n\nभज हरिजानुद्वयमिति लक्ष्मीः ॥\n\nभजति सदांके कमलकराभ्याम् ॥४॥\n\nमेघमल्लार उवाच -\n\nऊरू विष्णो रम्भाखंडौ हेमस्तंभौ ध्याये वंद्यौ ॥\n\nओजः पूर्णौ शोभायुक्तौ वस्त्रपीतौ कृष्णस्योभौ ॥५॥\n\nदीपक उवाच -\n\nसकलसुखकरं कनकरुचिधरम् ॥\n\nप्रथितहरिपदं भजत कटितले ॥६॥\n\nमालकोश उवाच -\n\nकटी केशवाद्या हरेरस्ति तत्र\n\n     नृणां नेत्रयोर्दृष्टिमानं हरंति ॥\n\nपरं कंपिता मंदगच्छत्समीरैः\n\n     सुनम्रेण सा सर्वचेतोहरेत्थम् ॥७॥\n\nश्रीराग उवाच -\n\nनाभेः सरः पुष्करकुण्डवच्च\n\n     तल्लसत्त्रिवल्ल्यूर्मिमनोहरं पदम् ॥\n\nरोमावलिप्रोज्झितकामकाननं\n\n     भजामि नित्यं हृदि राधिकापतेः ॥८॥\n\nहिंडोल उवाच -\n\nअक्षरपंक्तिः किंन्वलिपंक्तिः पिप्पलपत्रे मोहनमाला ॥\n\nकिं कमले यच्छ्यामलरेखा किं ह्युदरे रोमावलिरेखा ॥९॥\n\nभैरवरागिण्य ऊचुः\n\nपीतपटं यत्कृष्णहरेरिंद्रधनुर्वद्दीप्तियुतम् ॥\n\nकाञ्चनशिल्पैश्चारुचितद्‌भजन्नॄणां दुःखहरम् ॥१०॥\n\nभैरवपुत्रा ऊचुः\n\nचतुःसमुद्रा इव विश्वपूरका आनन्ददा एव चतुष्पदार्थवत् ॥\n\nते बाहवो लोकवितानदण्डवज्जयन्ति भूधारणदिग्गजा इव ॥११॥\n\nमेघमल्लाररागिण्य ऊचुः\n\nअरुणबिंबफलद्युतिमण्डितं\n\n     भज हरेरधरं मधुरं मनः ॥\n\nनवजपादलमल्लसुविग्रहं\n\n     सकलवल्लभभूमिपतेः प्रभोः ॥१२॥\n\nमेघमल्लारपुत्रा ऊचुः\n\nकर्पूरकेतकसुमौक्तिकहीरकाणां\n\n     श्रीखंडचंद्रचपलामृतमल्लिकानम् ॥\n\nतेषां रुचेश्च परिभावमकारि पूर्वं\n\n     या दंतपंक्तिरमला स्मरतां परस्य ॥१३॥\n\nदीपकरागिण्य ऊचुः\n\nनयनयुगलजातं पातु नोऽहर्निशं ते\n\n     मदनशरपरोक्षं सर्वलावण्यदीक्षम् ॥\n\nपरिहृतसुरवृक्षं कोटिशो लक्षलक्षं\n\n     निजजनकृतरक्षं दानदक्षं कटाक्षम् ॥१४॥\n\nदीपकपुत्रा ऊचुः\n\nकिं वा कुलिंगयुगलं नवपद्ममध्ये\n\n     दुःखक्षायाय वसतां निशितासियुग्मम् ॥\n\nजैत्रं धनुर्जयति किं मकरध्वजस्य\n\n     भ्रूमण्डलं किमथ चंद्रमुखे परस्य ॥१५॥\n\nमालकोशरागिण्य ऊचुः\n\nपरिनृत्यति इन्दुमंडले फणिपत्‍न्याविव लोलकुण्डले ॥\n\nकमले मकरन्दनिर्भरे भ्रमरालीव सुगण्डमण्डले ॥१६॥\n\nमालकोशपुत्रा ऊचुः\n\nरविरेव खमण्डले किमु यदुभर्तुस्त्वथवा घने तडित् ॥\n\nअधितिष्ठति गण्डमण्डलं द्युतिखण्डं कलधौतकुण्डलम् ॥१७॥\n\nश्रीरागिण्य ऊचुः\n\nकलिंगयोः खंजनयोः किलारादापत्यतां युद्धमभूदलीनाम् ॥\n\nतेषां गतः कीर उषःप्रफुल्ले चकास्ति पद्मेऽरुणबिंबलिप्सुः ॥१८॥\n\nश्रीरागपुत्रा ऊचुः\n\nपरिकरीकृतपीतपटं हरिं शिखिकिरीटनतीकृतकंधरम् ॥\n\nलगुडवेणुकरं चलकुंडलं पटुतरं नतवेषधरं भजे ॥१९॥\n\nहिंडोलरागिण्य ऊचुः\n\nअतसीकुसुमोपमेयकांति-र्यमुनाकूलकदम्बमध्यवर्ती ॥\n\nनवगोपवधूविहारशाली वनमाली वितनोतु मंगलानि ॥२०॥\n\nहिंडोलपुत्रा ऊचुः -\n\nहरे मत्समः पातकी नास्ति भूमौ      तथा त्वत्समो नास्ति पापापहारी ॥\n\nइति त्वां च मत्वा जगन्नाथदेवं      यथेच्छा भवेत्ते तथा मां कुरु त्वम् ॥२१॥\n\nश्रीनारद उवाच -\n\nइति रागकृतं ध्यानं यः शृणोति पठेत्सदा ॥\n\nतन्नेत्रगोचरो याति भगवान् भक्तवत्सलः ॥२२॥\n\nइत्थं स्वं दर्शनं दत्वा वेदादिभ्यो हरिः स्वयम् ॥\n\nबभूव पश्यतं तेषां शार्ङ्‌गपाणिश्चतुर्भुजः ॥२३॥\n\nकृत्वा तु दर्शनं विष्णोर्गते देवे गणैः सह ॥\n\nसैन्ये सुतं शंबरारिं स्थापयित्वा यदूत्तमम् ॥२४॥\n\nद्वारकां स्वां पुरीं गंतुं मनश्चक्रे परात्परः ॥२५॥\n\nमञ्जीरघंटाकलकिंकिणीकलं\n\n     सुकांस्यपात्रध्वनिना रथेन ॥\n\nसुग्रीवमुख्यैः स च चञ्चलाश्वै-\n\n     र्नियोजितैर्मैथिल दारुकेण ॥२६॥\n\nयुतेन सद्‌रत्‍नमता श्रुतिस्वनैः\n\n     प्रभंजनैजद्‌गरुडध्वजेन ॥\n\nविहाय तां वेदपुरीं परात्मा\n\n     ययौ पुरीं यादववृंदमंडिताम् ॥२७॥"
    }
]