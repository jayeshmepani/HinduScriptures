[
    {
        "text": "अध्यायः २०\n\n\n श्रीनारद उवाच -\n\nतदैव कौरवाः सर्वे निर्गता दीप्तमन्यवः ॥\n\nस्वैः स्वैर्बलैः समायुक्ता योद्धुं प्रद्युम्नसंमुखे ॥१॥\n\nविजयध्वजसंयुक्ता रत्‍नकंबलमण्डिताः ॥\n\nगजाः षष्टिसहस्राणि निर्ययुः स्वर्णशृंखलाः ॥२॥\n\nप्रलयाब्धिमहावर्तसंघर्षध्वनिकारिणाम् ॥\n\nगजाः षष्टिसहस्राणि दुंदुभीनां विनिर्गताः ॥३॥\n\nगजा गावो बृहद्‌भल्ला लोहकंचुकमंडिताः ॥\n\nशिरस्रङ्‌‍मौलिसंयुक्ता द्विलक्षाणि विनिर्ययुः ॥४॥\n\nहेमकंकणकेयूरकिरीटवरकुंडलाः ॥\n\nगजस्थाश्च द्विलक्षाणि निर्ययुः स्वर्णकंचुकाः ॥५॥\n\nपीतकंचुकसंयुक्तास्तिर्यगुष्णीषशालिनः ॥\n\nगजस्थाश्च द्विलक्षाणि संग्रामे लब्धकीर्तयः ॥६॥\n\nरक्तांबरधराः केचिद्‌रक्तभूषणभूषिताः ॥\n\nरक्तकंबलसंयुक्तैर्गजैरुच्चैर्विनिर्गताः ॥७॥\n\nकृष्णांबरधरा नागैर्हरिद्‌वस्त्रसमावृताः ॥\n\nकेचिच्छुक्लांबराः केचिन्निर्ययुः पाटलांबराः ॥८॥\n\nरथैश्च देवधिष्ण्याभैर्मृगेंद्रध्वजशोभितैः ॥\n\nपतत्पताकैरत्युच्चैर्निर्ययुः कोटिशो नृपाः ॥९॥\n\nआंगैर्बांगैः सैंधवैश्च चंचलैस्तुरगैर्नृपाः ॥\n\nमनोजवैः स्वर्णभूषैर्निर्ययुः शस्त्रसंवृताः ॥१०॥\n\nसमंतान्निर्ययुर्वीरा लोहकंचुकण्डीताः ॥\n\nविद्याधरसमा राजन्संकुला युद्धशालिनः ॥११॥\n\nजगुर्यशः कौरवाणां सूतमागधवन्दिनः ॥\n\nभेरीमृदंगैः पटहैरानकैर्युद्धनिःस्वनैः ॥१२॥\n\nमृगेन्द्रध्वजसंयुक्तैः शुक्लवाहनियोजितैः ॥\n\nव्यजनैर्वज्रदण्डैश्च चामरांदोलराजितैः ॥१३॥\n\nचतुर्योजनमात्रेण चंद्रमण्डलचारुणा ॥\n\nछत्रेण मण्डिते राजभिर्दत्तेन मनोहरे ॥१४॥\n\nदुर्योधनो बभौ सैन्ये महति स्यंदने स्थितः ॥\n\nतथाऽन्ये धार्तराष्ट्राश्च स्यन्दने स्यन्दने स्थिताः ॥१५॥\n\nचतुर्योजनमात्रैश्च छत्रैर्मुक्ताविलंबिभिः ॥\n\nसुरथेनातिभीष्मेण कृपेण गुरुणा सह ॥१६॥\n\nबाह्लीककर्णशल्यैश्च सोमदत्तेन धीमता ॥\n\nअश्वत्थाम्ना च धौम्येन लक्ष्मणेन धनुष्मता ॥१७॥\n\nशकुनिना च वीरेण तथा दुःशासनेन च ॥\n\nसंजयेन तथा साक्षाद्‍भूरिणा यज्ञकेतुना ॥१८॥\n\nसुयोधनो नृपो रेजे यथा शक्रो मरुद्‌गणैः ॥\n\nइन्द्रप्रस्थात्पांडुपुत्रैः प्रेषितं पृतनाद्वयम् ॥१९॥\n\nतदैव चागतं राजन् कौरवाणां सहायकृत् ॥\n\nअक्षौहिणीभिः षोडशभिः कुरूणां चलतां तदा ॥२०॥\n\nचचाल भूर्दिशो नेदू रजोव्याप्तं नभोऽभवत् ॥\n\nतारकेव बभौ सूर्यो गजाश्वरथरेणूभिः ॥२१॥\n\nअंधकारोऽभवद्‍भूमौ देवाः सर्वेऽपि शंकिताः ॥\n\nयत्र तत्र गजानां च नोदनाभिश्च भूरुहाः ॥२२॥\n\nनिपेतुस्तुरगैर्वीरैः क्षणं भूखण्डमण्डलम् ॥\n\nसेना कुरूणां वृष्णीनां युयुधुश्च परस्परम् ॥२३॥\n\nतीक्ष्णैः शस्त्रैर्यथा सप्त समुद्रास्तरलैर्लये ॥\n\nहया हयैरिभाश्चेभै रथिनो रथिभिः सह ॥२४॥\n\nश्येनैः श्येना इव क्रव्ये पत्तयः पत्तिभिर्मृधे ॥\n\nमहामात्यैर्महामात्याः सूताः सूतैर्नृपैर्नृपाः ॥२५॥\n\nयुयुधुः क्रोधसंयुक्ताः सिंहैः सिंहा इवौजसा ॥\n\nखड्गैः कुंतैः शक्तिभिश्च भल्लैः पट्टिशमुद्‌गरैः ॥२६॥\n\nगदाभिर्मुसलैश्चक्रैस्तोमरैर्भिंदिपालकैः ॥\n\nशतघ्नीभिर्भुशुण्डीभिः कुठारैश्च स्फुरत्प्रभैः ॥२७॥\n\nचिच्छिदुर्बाणपटलैः शिरांसि क्रोधमूर्च्छिताः ॥\n\nबाणांधकारे संजाते प्रद्युम्नो धन्विनां वरः ॥२८॥\n\nदुर्योधनेन युयुधे धनुष्टंकारयन्मुहुः ॥\n\nअनिरुद्धश्च भीष्मेण दीप्तिमांश्च कृपेण वै ॥२९॥\n\nभानुर्द्रोणेन सांबास्तु बाह्लीकेन नृपेश्वरः ॥\n\nमधुः कर्णेन चायुध्यद्‍बृहद्‌भानुः शलेन वै ॥३०॥\n\nचित्रभानुर्हरेः पुत्रः सोमदत्तेन धीमता ॥\n\nअश्वत्थाम्ना वृकश्चैवारुणो धौम्येन मैथिल ॥३१॥\n\nपुष्करो लक्ष्मणेनाशु दुर्योधनसुतेन वै ॥\n\nवेदबाहुः कृष्णसुतः शकुनेन महामृधे ॥३२॥\n\nदुःशासनेन समरे श्रुतदेवो हरेः सुतः ॥\n\nतथा हि युयुधे युद्धे संजयेन सुनंदनः ॥३३॥\n\nविदुरेण गदः साक्षात्कृतवर्मा च भूरिणा ॥\n\nअक्रूरो युयुधे राजन्नाहवे यज्ञकेतुना ॥३४॥\n\nएवं परस्परं युद्धं बभूव तुमुलं महत् ॥\n\nकार्ष्णिर्विलोकयामास दुर्योधनबलं महत् ॥३५॥\n\nबाणसंधेन वाराहो दंष्ट्रया च यथार्णवम् ॥\n\nबाणसंभिन्नकुम्भानां करिणां प्रपतंति खात् ॥३६॥\n\nमुक्ताफलानि रेजुः कौ रात्रौ तारागणा इव ॥\n\nबाणैः संपातयामासू रथिनः सारथीन् रथान् ॥३७॥\n\nमहामृधे मैथिलेंद्र वेगैर्वातो यथा तरून् ॥\n\nदुर्योधनस्तदा प्राप्तो धनुष्टंकारयन्मुहुः ॥३८॥\n\nप्रद्युम्नं ताडयामास सायकैर्दशभिर्मृधे ॥\n\nतान्प्रचिच्छेद भगवान् प्रद्युम्नो यादवेश्वरः ॥३९॥\n\nदुर्योधनः पुनस्तस्य कवचे सायकान् दश ॥\n\nनिचखान स्वर्णपुंखान् भित्वा वर्म तनौ गताः ॥४०॥\n\nसहस्रैर्बाणपटलैः सहस्राश्वाञ्जघान ह ॥\n\nचिच्छेद बाणशतकैः कोदण्डं सगुणं परम् ॥४१॥\n\nशंबरारेर्महावीरो धृतराष्ट्रसुतो बली ॥\n\nप्रद्युम्नस्तं रथं त्यक्त्वाथान्यमारुह्य सत्वरम् ॥५२॥\n\nकृष्णदत्तं धनुर्नीत्वा सज्जं कृत्वा विधानतः ॥\n\nएकं बाणं समाधाय कर्णांतं तञ्चकर्ष ह ॥४३॥\n\nभुजदण्डस्य वेगेन तद्‌रथे निचकर्ष ह ॥\n\nगृहीत्वा तद्‌रथं बाणो भ्रामयित्वा घटीद्वयम् ॥४४॥\n\nआकाशात्पातयामास कमण्डलुमिवार्भकः ।\n\nपतनेन रथः सद्यश्चूर्णीभूतो बभूव ह ॥४५॥\n\nससूताश्च हयाः सर्वे पञ्चतां प्रापुरग्रतः ॥\n\nअन्यं रथं समास्थाय धार्तराष्ट्रो महाबलः ॥४६॥\n\nप्रद्युम्नं ताडयामास दशभिः सायकैमृधे ॥\n\nतैस्ताडितो हरेः पुत्रो मालाहत इव द्विपः ॥४७॥\n\nकृष्णदत्ते च कोदण्दे तथैकं बाणमादधे ॥\n\nबाणस्तं सरथं नीत्वा यावत्प्रागान्महांबरे ॥४८॥\n\nतावद्‌बाणो द्वितीयोऽपि तं गृहीत्वा ययौ त्वरम् ॥\n\nतावत्तृतीयः संप्राप्तो नीत्वा तं मंदिराजिरे ॥४९॥\n\nधृतराष्ट्रसमीपे च सरथं साश्वसारथिम् ॥\n\nआकाशात्पातयामास पद्मकोशमिवानिलः ॥५०॥\n\nबाणस्तं पातयित्वा तु रणे कार्ष्णिं समाययौ ॥५१॥\n\nपतनेन विशीर्णोऽभूदंगार इव तद्‌रथः ॥\n\nसुयोधनो मूर्च्छितोऽभूदुद्वमन् रुधिरं मुखात् ॥५२॥"
    }
]