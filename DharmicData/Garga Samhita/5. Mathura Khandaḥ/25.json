[
    {
        "text": "अध्यायः २५\n\n\n बहुलाश्व उवाच -\n\nअकस्मादागते रामे तत्र तीर्थमिदं श्रुतम् ।\n\nअहो मधुपुरी धन्या यत्र सन्निहितश्च सः ॥ १ ॥\n\nमथुरायास्तु को देवः कः क्षत्ता कश्च रक्षति ।\n\nकश्चारः को मंत्रिवरः कैर्भूमिस्तत्र सेविता ॥ २ ॥\n\nश्रीनारद उवाच -\n\nपरिपूर्णतमः साक्षाच्छ्रीकृष्णो भगवान् हरिः ।\n\nस्वयं हि मथुरानाथः केशवः क्लेशनाशनः ॥ ३ ॥\n\nसाक्षाद्‌भगवता प्राप्तः कपिलाय द्विजाय च ।\n\nकपिलः प्रददौ यं वै प्रसन्नः शतमन्यवे ॥ ४ ॥\n\nजित्वा देवान् राक्षसेन्द्रो रावणो लोकरावणः ।\n\nयं स्तुत्वा पुष्पके स्थाप्य लंकायां तमपूजयत् ॥ ५ ॥\n\nजित्वा लंकां राघवेन्द्रस्तमानीय प्रयत्‍नतः ।\n\nअयोध्यायां च वाराहमर्चयामास मैथिल ॥ ६ ॥\n\nस्तुत्वा रामं च शत्रुघ्नो यमनीय प्रयत्‍नतः ।\n\nमथुरायां महापुर्यां स्थापयित्वा ननाम ह ॥ ७ ॥\n\nसेवितो माथुरैः सर्वेः सर्वेषां च वरप्रदः ।\n\nसाक्षात्कपिलवाराहः सोऽयं मंत्रिवरः स्मृतः ॥ ८ ॥\n\nक्षत्ता श्रीमथुरायाश्च नाम्ना भूतेश्वरः शिवः ।\n\nदत्त्वा दण्डं पातकिने भक्त्यर्थान्मंत्रतां व्रजत् ॥ ९ ॥\n\nचण्डिका तु महाविद्या देवी दुर्गार्तिनाशिनी ।\n\nसिंहारूढा सदा रक्षां मथुरायाः करोति हि ॥ १० ॥\n\nचारोऽहं मथुरायाश्च पश्यँल्लोकानितस्ततः ।\n\nवदामि वार्तां सर्वेषां श्रीकृष्णाय महात्मने ॥ ११ ॥\n\nमध्ये वै मथुरा देवी शुभदा करुणामयी ।\n\nबुभुक्षितेभ्यः सर्वेभ्यो ददात्यन्नं विदेहराट् ॥ १२ ॥\n\nचतुर्भुजा श्यामलांगा व्रजंति प्रव्रजन्ति च ।\n\nमथुरायां मृतं नेतुं विमानैः कृष्णपार्षदाः ॥ १३ ॥\n\nश्रीकृष्णस्यांगसंभूता मथुरा वै महापुरी ।\n\nयस्या दर्शनमात्रेण नरो याति कृतार्थताम् ॥ १४ ॥\n\nपुरा विधिः श्रीमथुरामुपेत्य\n\n     तप्त्वा तपो वर्षशतं निरन्नः ।\n\nजपन्हरीं ब्रह्म परं स्वयम्भूः\n\n     स्वायम्भुवं प्राप सुतं प्रवीणम् ॥ १५ ॥\n\nभूतेश्वरो देववरः सतीपति-\n\n     स्तप्त्वा तपो दिव्यशरन्मधोर्वने ।\n\nकृष्णप्रसादान्नृपराज सत्वरं\n\n     तस्याः पुरे माथुरमण्डलस्य ॥ १६ ॥\n\nकृष्णप्रसादादहमेव चारो\n\n     भ्रमन्सदा माथुरमण्डलस्य ।\n\nतथा हि दुर्गा मथुरां प्रयाति\n\n     श्रीकृष्णदास्यं प्रकरोति नूनम् ॥ १७ ॥\n\nतप्त्वा तपः शक्रपदं च शक्रः\n\n     सूर्यो मनुं नित्यनिधिं कुबेरः ।\n\nपाशी च पाशं समवाप्य सम्य-\n\n     ङ्‌मधोर्वने विष्णुपदं ध्रुवश्च ॥ १८ ॥\n\nतथांबरीषः समवाप मुक्तिं\n\n     सोमोऽक्षयं वा लवणाज्जयं च ।\n\nरघुश्च सिद्धिं किल चित्रकेतु-\n\n     स्तप्त्वा तपोऽत्रैव मधोर्वने च ॥ १९ ॥\n\nतप्त्वा तपोऽत्रैव मधोर्वने शुभे\n\n     भूत्वा बलिष्ठश्च मधुर्महासुरः ।\n\nश्रीमाधवे मासि च माधवेन\n\n     युयोध युद्धे मधुसूदनेन सः ॥ २० ॥\n\nसप्तर्षयः श्रीमथुरां समेत्य\n\n     तप्त्वा तपोऽत्रैव च योगसिद्धिम् ।\n\nप्रापुः परे वै मुनयः समंता- ‌\n\n     द्‌गोकर्णवैश्योऽपि महानिधिं च ॥ २१ ॥\n\nतप्त्वा तपोऽत्रैव मधोर्वने शुभे\n\n     विजित्य देवान् दिवि लोकरावणः ।\n\nनिधाय रक्षांसि विधाय मंदिर-\n\n     मास्थाय लंकां विरराज रावणः ॥ २२ ॥\n\nतप्त्वा तपोऽत्रैव मधोर्वने शुभे\n\n     गजाह्वयेशो मिथिलेश शंतनुः ।\n\nलेभे सुतं भीष्ममतीव सत्तम\n\n     तत्वार्थवारांनिधिकर्णधारकम् ॥ २३ ॥\n\nबहुलाश्व उवाच -\n\nमथुरायाश्च माहात्म्यं वद देवर्षिसत्तम् ।\n\nनिवासे किं फलं प्रोक्तं मथुरायाः सतां नृणाम् ॥ २४ ॥\n\nश्रीनारद उवाच -\n\nआदौ वराहो धरणीं निमग्नां\n\n     महाजले प्रोज्झितवीचिशंके ।\n\nस्वदंष्ट्रयोद्धृत्य करीव पद्मं\n\n     करेण माहात्म्यमिदं जगाद ॥ २५ ॥\n\nब्रुवञ्जनो नाम फलं हरेर्लभेत्\n\n     शृण्वँल्लभेत्कृष्णकथाफलं नरः ।\n\nस्पृशन्सतां स्पर्शनजं मधोः पुरि\n\n     जिघ्रंस्तुलस्या दलगंधजं फलम् ॥ २६ ॥\n\nपश्यन्हरेर्दर्शनजं फलं स्वतो\n\n     भक्षंश्च नैवेद्यभवं रमापतेः ।\n\nकुर्वन् भुजाभ्यां हरिसेवया फलं\n\n     गच्छँल्लभेत्तीर्थफलं पदे पदे ॥ २७ ॥\n\nराजेंद्रहंता निजगोत्रघातकी\n\n     त्रैलोक्यहंताऽपि च कोटिजन्मसु ।\n\nराजञ्छृणु त्वं मथुरानिवासतो\n\n     योगीश्वराणां गतिमाप्नुयान्नरः ॥ २८ ॥\n\nपादौ च धिग्यौ न गतौ मधोर्वनं\n\n     दृशौ च धिग्ये न कदापि पश्यतः ।\n\nकर्णौ च धिग्यौ शृणुतो न मैथिल\n\n     वाचं च धिग्या न करोत्यलं मनाक् ॥ २९ ॥\n\nद्विसप्तकोटीनि वनानि यत्र\n\n     तीर्थानि वैदेह समास्थितानि ।\n\nएकैकमेतेषु विमुक्तिदानि\n\n     वदामि साक्षान्मथुरां नमामि ॥ ३० ॥\n\nगोलोकनाथः परिपूर्णदेवः\n\n     साक्षादसंख्याण्डपतिः स्वयं हि ।\n\nश्रीकृष्णचंद्रोऽवततार यस्यां\n\n     तस्यै नमोऽन्यासु पुरीषु किं वा ॥ ३१ ॥\n\nयन्नाम पापं विनिहंति तत्क्षणं\n\n     भवत्यलं यां गृणतोऽपि मुक्तयः ।\n\nवीथीषु वीथीषु च मुक्तिरस्याः\n\n     तस्मादिमां श्रेष्ठतमां विदुर्बुधाः ॥ ३२ ॥\n\nकाश्यादिपुर्यो यदि सन्ति लोके\n\n     तासां तु मध्ये मथुरैव धन्या ।\n\nया जन्ममौंजीव्रतमत्युदारै-\n\n     र्नृणां चतुर्धा विदधाति मुक्तिम् ॥ ३३ ॥\n\nपुरीश्वरीं कृष्णपुरीं व्रजेश्वरीं\n\n     तीर्थेश्वरीं यज्ञतपोनिधीश्वरीम् ।\n\nमोक्षप्रदां धर्मधुरंधरां परां\n\n     मधोर्वने श्रीमथुरां नमाम्यहम् ॥ ३४ ॥\n\nशृण्वन्ति माहात्म्यमिदं मधोः पुरः\n\n     कृष्णैकचित्ता नियताश्च यत्र ये ।\n\nव्रजंति ते तत्र परिक्रमात्फलं\n\n     वैदेह राजेन्द्र न चात्र संशयः ॥ ३५ ॥\n\nखण्डं त्विदं श्रीमथुरापुरस्य ये\n\n     शृण्वन्ति गायंति पठन्ति सर्वतः ।\n\nइहैव तेषां हि समृद्धिसिद्धयो\n\n     भवन्ति वैदेह निसर्गतः सदा ॥ ३६ ॥\n\nत्रिःसप्तकृत्वो बहुवैभवार्थिनः\n\n     श्रृण्वन्ति चैनं नियताश्च ये भृशम् ।\n\nतेषां गृहद्वारमलंकरोति हि\n\n     भृंगावली कुञ्जरकर्णताडिता ॥ ३७ ॥\n\nविप्रोऽथ विद्वान् विजयी नृपात्मजो\n\n     वैश्यो निधीशो वृषलोऽपि निर्मलः ।\n\nश्रुत्वेदमाराच्च मनोरथो भवेत्\n\n     स्त्रीणां जनानामतिदुर्लभोऽपि हि ॥ ३८ ॥\n\nनिष्कारणो भक्तियुतो महीतले\n\n     शृणोति चेदं हरिलग्नमानसः ।\n\nविजित्य विघ्नान् प्रविजित्य नाकपान्\n\n     गोलोकधामप्रवरं प्रयाति सः ॥ ३९ ॥"
    }
]